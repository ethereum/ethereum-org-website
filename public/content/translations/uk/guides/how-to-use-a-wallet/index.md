---
title: Як користуватися гаманцем
description: Посібник, що пояснює, як надсилати й отримувати токени та підключатися до проєктів Web3.
lang: uk
---

# Як користуватися гаманцем

Дізнайтеся, як працюють усі основні функції гаманця. Якщо у вас його ще немає, ознайомтеся з нашим посібником [Як створити обліковий запис Ethereum](/guides/how-to-create-an-ethereum-account/).

## Відкрийте гаманець

Ви маєте побачити панель керування, на якій, імовірно, відображатимуться ваш баланс і кнопки для надсилання та отримання токенів.

## Отримання криптовалюти

Хочете отримати криптовалюту на свій гаманець?

Кожен обліковий запис Ethereum має власну адресу для отримання, яка являє собою унікальну послідовність цифр і букв. Адреса функціонує як номер банківського рахунку. Адреси Ethereum завжди починаються з «0x». Ви можете ділитися цією адресою будь з ким: це цілком безпечно.

Ваша адреса схожа на вашу домашню адресу: ви повинні сказати її людям, щоб вони могли знайти вас. Це безпечно, адже ви можете замкнути вхідні двері на інший ключ, який маєте тільки ви, щоб ніхто не зміг потрапити всередину, навіть якщо вони знають, де ви живете.

Вам потрібно надати свою публічну адресу всім, хто хоче надіслати вам гроші. Багато додатків гаманців дають змогу скопіювати вашу адресу або показують QR-код для сканування, щоб полегшити використання. Намагайтеся не вводити адреси Ethereum вручну. Так можна легко зробити помилку, що призведе до втрати коштів.

Різні додатки можуть відрізнятись або використовувати різні мови, але загалом процес буде схожим, якщо ви намагаєтеся переказати кошти.

1. Відкрийте додаток гаманця.
2. Натисніть кнопку «Отримати» (або кнопку з аналогічним формулюванням).
3. Скопіюйте адресу Ethereum у буфер обміну.
4. Надайте відправнику вашу адресу Ethereum для отримання коштів.

## Надсилання криптовалюти

Бажаєте надіслати ETH на інший гаманець?

1. Відкрийте додаток гаманця.
2. Дізнайтеся адресу для отримання коштів і переконайтеся, що ви під’єднані до тієї самої мережі, що й одержувач.
3. Введіть адресу для отримання коштів або відскануйте QR-код за допомогою камери, щоб вам не довелося вводити адресу вручну.
4. Натисніть кнопку «Надіслати» у вашому гаманці (або кнопку з аналогічним формулюванням).

![Поле надсилання для криптовалютної адреси](./send.png)
<br/>

5. Багато активів, як-от DAI або USDC, існують у кількох мережах. Під час переказу криптовалютних токенів переконайтеся, що одержувач використовує ту саму мережу, що й ви, оскільки вони не є взаємозамінними.
6. Переконайтеся, що на вашому гаманці достатньо ETH, щоб покрити комісію за транзакцію, яка змінюється залежно від умов мережі. Більшість гаманців автоматично додадуть запропоновану комісію до транзакції, яку ви потім можете підтвердити.
7. Щойно транзакцію буде оброблено, на рахунку одержувача з’явиться відповідна сума криптовалюти. Це може зайняти від кількох секунд до кількох хвилин залежно від того, наскільки зараз завантажена мережа.

## Підключення до проєктів

Ваша адреса буде однаковою в усіх проєктах Ethereum. Вам не потрібно реєструватись окремо в кожному проєкті. Якщо у вас є гаманець, ви можете підключитися до будь-якого проєкту Ethereum без надання будь-якої додаткової інформації. Адреси електронної пошти або будь-яка інша персональна інформація не потрібні.

1. Відвідайте вебсайт будь-якого проєкту.
2. Якщо цільова сторінка проєкту є просто його статичним описом, у вас має бути можливість натиснути кнопку «Відкрити додаток» (Open the App) у меню, після чого ви перейдете до відповідного вебдодатка.
3. Коли ви зайдете в додаток, натисніть кнопку «Під’єднатися» (Connect).

![Кнопка, яка дає можливість користувачеві під’єднатися до сайту за допомогою гаманця](./connect1.png)

4. Виберіть свій гаманець зі списку запропонованих варіантів. Якщо ви не бачите свій гаманець, він може бути прихований під параметром «WalletConnect».

![Вибір зі списку гаманців для підключення](./connect2.png)

5. Підтвердьте запит на підпис у вашому гаманці, щоб установити з’єднання. **Підписання цього повідомлення не має вимагати витрати ЕТН**.
6. Готово! Почніть користуватися додатком. Ви можете знайти деякі цікаві проєкти на нашій [сторінці децентралізованих додатків (dApp)](/dapps/#explore). <br />

<InfoBanner shouldSpaceBetween emoji=":eyes:">
  <div>Хочете дізнатися більше?</div>
  <ButtonLink href="/guides/">
    Перегляньте наші інші посібники
  </ButtonLink>
</InfoBanner>

## Поширені запитання

### Якщо в мене є адреса ETH, чи належить мені така сама адреса в інших блокчейнах?

Ви можете використовувати ту саму адресу в усіх блокчейнах, сумісних із віртуальною машиною Ethereum (Ethereum Virtual Machine, EVM), якщо у вас гаманець із фразою для відновлення. У цьому [списку](https://chainlist.org/) містяться блокчейни, які ви можете використовувати з тією самою адресою. Деякі блокчейни, як-от Bitcoin, реалізують абсолютно окремий набір мережевих правил, і вам знадобиться інша адреса в іншому форматі. Якщо у вас гаманець для смартконтрактів, відвідайте вебсайт продукту, щоб отримати більше інформації про те, які блокчейни підтримуються.

### Чи можна використовувати одну адресу на кількох пристроях?

Так, ви можете використовувати одну адресу на кількох пристроях. Технічно гаманці — це лише інтерфейс для відображення вашого балансу та здійснення транзакцій. Ваш рахунок зберігається не всередині гаманця, а в блокчейні.

### Мені не прийшла криптовалюта. Де можна перевірити стан транзакції?

Ви можете скористатися [дослідниками блоків (block explorers)](/developers/docs/data-and-analytics/block-explorers/), щоб переглядати стан будь-якої транзакції в режимі реального часу. Усе, що потрібно зробити, — це знайти адресу вашого гаманця або ідентифікатор транзакції.

### Чи можна скасувати транзакції та повернути кошти?

Ні, після підтвердження транзакції ви не можете її скасувати.
