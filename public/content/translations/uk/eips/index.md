---
title: "Пропозиції покращення Ethereum (EIP)"
description: "Основна інформація, необхідна для розуміння EIP"
lang: uk
---

# Вступ до Пропозицій щодо покращення Ethereum (EIP) {#introduction-to-ethereum-improvement-proposals}

## Що таке EIP? {#what-are-eips}

[Пропозиції щодо покращення Ethereum (EIP)](https://eips.ethereum.org/) — це стандарти, що визначають потенційні нові функції або процеси для Ethereum. EIP містять технічні специфікації для запропонованих змін і використовуються як «джерело істини» для спільноти. Мережеві оновлення та програмні стандарти для Ethereum обговорюються та розробляються на основі процесів EIP.

Кожен учасник спільноти Ethereum має можливість створити EIP. Рекомендації щодо написання EIP містяться в [EIP-1](https://eips.ethereum.org/EIPS/eip-1). В EIP насамперед має надаватися чітка технічна специфікація в поєднанні з невеликою мотивацією. Автор EIP несе відповідальність за досягнення консенсусу в спільноті й документування альтернативних думок. Враховуючи високий технічний бар’єр подання правильного стандарту EIP, історично склалося так, що більшість авторів EIP є зазвичай розробниками програм або протоколів.

## Чому EIP такі важливі? {#why-do-eips-matter}

EIP відіграють першочергову роль у фіксуванні на платформі Ethereum змін, які відбуваються. За їх допомогою люди можуть пропонувати, обговорювати й приймати зміни. Існують [різні типи EIP](https://eips.ethereum.org/EIPS/eip-1#eip-types), зокрема основні EIP для низькорівневих змін протоколу, що впливають на консенсус і потребують оновлення мережі, як-от [EIP-1559](https://eips.ethereum.org/EIPS/eip-1559), а також ERC для стандартів програм, як-от [EIP-20](https://eips.ethereum.org/EIPS/eip-20) та [EIP-721](https://eips.ethereum.org/EIPS/eip-721).

Кожне оновлення мережі складається з набору EIP, які мають бути впроваджені кожним [клієнтом Ethereum](/learn/#clients-and-nodes) у мережі. Це означає, що для того, аби залишатися в консенсусі з іншими клієнтами в головній мережі Ethereum, розробники клієнтів повинні переконатися, що всі вони застосували необхідні EIP.

Крім надання технічних специфікацій для змін, EIP призначені для процесів керування в Ethereum: будь-хто може запропонувати EIP, після чого різні зацікавлені сторони спільноти обговорюватимуть цю пропозицію, щоб визначити, чи потрібно її прийняти як стандарт або включити до мережевого оновлення. Оскільки додаткові EIP не мають прийматися всіма програмами (наприклад, можна створити взаємозамінний токен, який не застосовуватиме EIP-20), але основні EIP повинні бути загальноприйнятими (адже всі вузли необхідно оновлювати, щоб вони залишалися частиною однієї мережі), основні EIP потребують ширшого консенсусу серед спільноти, ніж додаткові EIP.

## Історія EIP {#history-of-eips}

[Репозиторій Пропозицій щодо покращення Ethereum (EIP) на GitHub](https://github.com/ethereum/EIPs) було створено в жовтні 2015 року. Процес EIP заснований на процесі [Пропозицій щодо покращення Bitcoin (BIP)](https://github.com/bitcoin/bips), який, своєю чергою, заснований на процесі [Пропозицій щодо покращення Python (PEP)](https://www.python.org/dev/peps/).

Редактори EIP долучаються до процесу перевірки EIP та стежать за технічною правильністю й відсутністю проблем із форматуванням, а також виправляють орфографічні та граматичні помилки й стиль коду. Мартін Бецзе, Віталік Бутерін, Ґевін Вуд і кілька інших осіб були першими редакторами EIP з 2015 до кінця 2016 року.

Поточні редактори EIP

- Алекс Береґшаші (@axic)
- Ґевін Джон (@Pandapip1)
- Ґреґ Колвін (@gcolvin)
- Метт Ґарнетт (@lightclient)
- Сем Вілсон (@SamWilsn)

Редактори Emeritus EIP

- Кейсі Детріо (@cdetrio)
- Гадсон Джеймсон (@Souptacular)
- Мартін Бецзе (@wanderer)
- Майка Золту (@MicahZoltu)
- Нік Джонсон (@arachnid)
- Нік Сейверс (@nicksavers)
- Віталік Бутерін (@vbuterin)

Якщо ви хочете стати редактором EIP, ознайомтеся з [EIP-5069](https://eips.ethereum.org/EIPS/eip-5069).

Редактори EIP вирішують, коли пропозиція є готовою стати EIP, і допомагають авторам EIP просувати свої пропозиції. [Ethereum Cat Herders](https://www.ethereumcatherders.com/) допомагають організовувати зустрічі між редакторами EIP та спільнотою (див. [EIPIP](https://github.com/ethereum-cat-herders/EIPIP)).

Повний процес стандартизації разом із діаграмою описано в [EIP-1](https://eips.ethereum.org/EIPS/eip-1).

## Дізнатись більше {#learn-more}

Якщо вам цікаво дізнатися більше про EIP, перегляньте [вебсайт EIP](https://eips.ethereum.org/) та [EIP-1](https://eips.ethereum.org/EIPS/eip-1). Ось кілька корисних посилань:

- [Список усіх Пропозицій щодо покращення Ethereum](https://eips.ethereum.org/all)
- [Опис усіх типів EIP](https://eips.ethereum.org/EIPS/eip-1#eip-types)
- [Опис усіх статусів EIP](https://eips.ethereum.org/EIPS/eip-1#eip-process)

### Освітні проєкти спільноти {#community-projects}

- [PEEPanEIP](https://www.youtube.com/playlist?list=PL4cwHXAawZxqu0PKKyMzG_3BJV_xZTi1F) — _PEEPanEIP — це серія навчальних відео, у якій обговорюються Пропозиції щодо покращення Ethereum (EIP) та ключові особливості майбутніх оновлень._
- [EIPs.wtf](https://www.eips.wtf/) — _EIPs.wtf надає додаткову інформацію про Пропозиції щодо покращення Ethereum (EIP), зокрема їхній статус, деталі реалізації, пов’язані pull-запити та відгуки спільноти._
- [EIP.Fun](https://eipfun.substack.com/) — _EIP.Fun надає останні новини щодо Пропозицій щодо покращення Ethereum (EIP), оновлення з нарад по EIP тощо._
- [EIPs Insight](https://eipsinsight.com/) — _EIPs Insight — це представлення стану процесу та статистики Пропозицій щодо покращення Ethereum (EIP) згідно з інформацією, зібраною з різних ресурсів._

## Участь {#participate}

Будь-хто може створювати EIP. Перед подачею пропозиції необхідно прочитати [EIP-1](https://eips.ethereum.org/EIPS/eip-1), в якому викладено процес EIP і як писати EIP, і запросити відгуки на [Ethereum Magicians](https://ethereum-magicians.org/), де пропозиції спочатку обговорюються зі спільнотою перед подачею чорнового варіанту.

## Джерела {#references}

<cite class="citation">

Вміст сторінки, частково взятий з публікації [Керування розробкою протоколу Ethereum і координація оновлення мережі](https://hudsonjameson.com/posts/2020-03-23-ethereum-protocol-development-governance-and-network-upgrade-coordination/) авторства Гадсона Джеймсона

</cite>
