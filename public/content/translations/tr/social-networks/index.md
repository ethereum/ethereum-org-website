---
title: "Merkeziyetsiz sosyal ağlar"
description: "Ethereum'daki merkeziyetsiz sosyal ağlara genel bakış"
lang: tr
template: use-cases
emoji: ":mega:"
sidebarDepth: 2
image: /images/ethereum-learn.png
summaryPoint1: "Sosyal etkileşim, içerik oluşturma ve dağıtım için blok zincir tabanlı platformlar."
summaryPoint2: "Merkeziyetsiz sosyal medya ağları, kullanıcı gizliliğini korur ve veri güvenliğini artırır."
summaryPoint3: "Token'lar ve NFT'ler, içerikten para kazanmanın yeni yollarını oluşturur."
---

Sosyal ağlar, günlük iletişimlerimizde ve etkileşimlerimizde büyük bir rol oynamaktadır. Bununla birlikte, bu platformların merkezi kontrolü birçok sorun yarattı: veri ihlalleri, sunucu kesintileri, platformdan çıkarma, sansür ve gizlilik ihlalleri, sosyal medyanın sıklıkla verdiği tavizlerden bazılarıdır. Bu sorunlarla mücadele etmek için geliştiriciler, Ethereum üzerinde sosyal ağlar oluşturuyor. Merkeziyetsiz sosyal ağlar, geleneksel sosyal ağ platformlarının birçok sorununu çözebilir ve kullanıcıların genel deneyimini iyileştirebilir.

## Merkeziyetsiz sosyal ağlar nelerdir? {#what-are-decentralized-social-networks}

Merkeziyetsiz sosyal ağlar, kullanıcıların bilgi alışverişinde bulunmalarının yanı sıra izleyicilere içerik yayınlayıp dağıtmalarına olanak tanıyan [blokzincir tabanlı](/glossary/#blockchain) platformlardır. Bu uygulamalar blok zincir üzerinde çalıştığından, merkeziyetsiz olma kapasitesine sahip olmakla beraber, sansüre ve aşırı kontrole karşı dirençli olma yeteneğine de sahiptir.

Birçok merkeziyetsiz sosyal ağ, Facebook, LinkedIn, Twitter ve Medium gibi yerleşik sosyal medya hizmetlerine alternatif olarak mevcuttur. Ancak blok zincir destekli sosyal ağlar, onları geleneksel sosyal platformların önüne koyan bir dizi özelliğe sahiptir.

<YouTube id="UdT2lpcGvcQ" />

### Merkeziyetsiz sosyal ağlar nasıl çalışır? {#decentralized-social-networks-overview}

Merkeziyetsiz sosyal ağlar, blokzincirde dağıtılan [akıllı sözleşmeler](/glossary/#smart-contract) tarafından desteklenen uygulamalar olan [merkeziyetsiz uygulamaların (dapp'ler)](/apps/) bir türüdür. Sözleşme kodu, bu uygulamalar için arka uç görevi görür ve iş mantığını tanımlar.

Geleneksel sosyal medya platformları, kullanıcı bilgilerini, program kodunu ve diğer veri türlerini depolamak için veritabanlarını kullanır. Ancak bu durum, tek hata noktaları yaratır ve önemli riskler doğurur. Örneğin, Facebook'un sunucuları Ekim 2021'de kötü bir şekilde [saatlerce çevrimdışı kalarak](https://www.npr.org/2021/10/05/1043211171/facebook-instagram-whatsapp-outage-business-impact) kullanıcıların platforma erişimini engelledi.

Merkeziyetsiz sosyal ağlar, dünya çapında binlerce düğümden oluşan bir [eşler arası ağ](/glossary/#peer-to-peer-network) üzerinde bulunur. Bazı düğümlerde sorun yaşansa bile ağ kesintisiz olarak çalışacağından uygulamalar arıza ve kesintilere karşı dirençli hale gelecektir.

[InterPlanetary File System (IPFS)](https://ipfs.io/) gibi merkeziyetsiz depolama sistemlerini kullanarak Ethereum üzerine geliştirilen sosyal ağlar, kullanıcı bilgilerini istismara ve kötü niyetli kullanıma karşı koruyabilir. Hiç kimse kişisel bilgilerinizi reklamverenlere satamaz ve bilgisayar korsanları da gizli bilgilerinizi çalamaz.

Birçok blokzincir tabanlı sosyal platform, reklam geliri olmadığında para kazanmayı destekleyecek yerel jetonlara sahiptir. Kullanıcılar, belirli özelliklere erişmek, uygulama içi satın alma işlemlerini tamamlamak veya favori içerik üreticilerine bahşiş vermek için bu jetonları satın alabilir.

## Merkeziyetsiz sosyal ağların faydaları {#benefits}

1. Merkeziyetsiz sosyal ağlar sansüre dayanıklıdır ve herkese açıktır. Bu, **kullanıcıların yasaklanamayacağı**, platformdan kaldırılamayacağı veya keyfi olarak kısıtlanamayacağı anlamına gelir.

2. Merkeziyetsiz sosyal ağlar **açık kaynak idealleri üzerine kuruludur** ve uygulamalar için kaynak kodunu herkesin incelemesi amacıyla açık hale getirir. Blok zinciri tabanlı sosyal ağlar, geleneksel sosyal medyada yaygın olan çetrefilli algoritmaların uygulanmasını ortadan kaldırarak, kullanıcıların ve platform yaratıcılarının çıkarlarını aynı hizaya getirebilir.

3. Merkeziyetsiz sosyal ağlar "aracıyı" ortadan kaldırır. İçerik **yaratıcıları içerikleri üzerinde doğrudan mülkiyete sahiptir** ve aralarında akıllı bir sözleşmeden başka bir şey olmaksızın takipçiler, hayranlar, alıcılar ve diğer taraflarla doğrudan etkileşim kurarlar.

4. Küresel, eşler arası bir düğüm ağı tarafından desteklenen Ethereum ağında çalışan merkeziyetsiz uygulamalar olarak, merkeziyetsiz sosyal ağlar **sunucu duruş süresine ve kesintilere karşı daha az hassastır**.

5. Merkeziyetsiz sosyal platformlar, [değiştirilemez tokenler (NFT'ler)](/glossary/#nft), uygulama içi kripto ödemeleri ve daha fazlası aracılığıyla içerik oluşturucular için **geliştirilmiş bir para kazanma** çerçevesi sunar.

6. Merkeziyetsiz sosyal ağlar, kullanıcılara **yüksek düzeyde gizlilik ve anonimlik** sağlar. Örneğin, bir kişi isimler, e-posta adresleri vb. gibi kişisel olarak tanımlanabilir bilgileri (PII) paylaşmak zorunda kalmadan bir [ENS](/glossary/#ens) profili veya [cüzdanı](/glossary/#wallet) kullanarak Ethereum tabanlı bir sosyal ağda oturum açabilir.

7. Merkeziyetsiz sosyal ağlar, kullanıcı verilerini korumak için çok daha iyi olan merkezi veritabanlarına değil, merkeziyetsiz depolamaya dayanır.

## Ethereum'daki merkeziyetsiz sosyal ağlar {#ethereum-social-networks}

Ethereum ağı, jetonlarının popülaritesi ve geniş kullanıcı tabanı sayesinde merkeziyetsiz sosyal medya üreten geliştiriciler için tercih edilen araç haline gelmiştir. İşte Ethereum tabanlı sosyal ağlara bazı örnekler:

### Mirror {#mirror}

[Mirror](https://mirror.xyz/), merkeziyetsiz ve kullanıcıya ait olmayı hedefleyen, web3 özellikli bir yazma platformudur. Kullanıcılar, sadece cüzdanlarını bağlayarak Mirror'da ücretsiz olarak okuyabilir ve yazabilir. Kullanıcılar ayrıca yazı toplayabilir ve favori yazarlarına abone olabilirler.

Mirror'da yayınlanan gönderiler, merkeziyetsiz bir depolama platformu olan Arweave'de kalıcı olarak depolanır ve Yazma NFT'leri olarak bilinen, koleksiyonluk [değiştirilemez tokenler (NFT'ler)](/nft/) olarak basılabilir. Yazma NFT'leri oluşturmak yazarlar için tamamen ücretsizdir ve koleksiyon bir Ethereum [L2](/glossary/#layer-2) üzerinde gerçekleşir — bu da işlemleri ucuz, hızlı ve çevre dostu hale getirir.

### MINDS {#minds}

[MINDS](https://www.minds.com/), en çok kullanılan merkeziyetsiz sosyal ağlardan biridir. Facebook gibi çalışıyor ve şimdiden milyonlarca kullanıcıya ulaştı.

Kullanıcılar, öğeler için ödeme yapmak üzere platformun yerel [ERC-20](/glossary/#erc-20) token'ı olan $MIND'i kullanır. Kullanıcılar ayrıca popüler içerikler yayınlayarak ekosisteme katkıda bulunarak ve başkalarını platforma yönlendirerek $MIND token kazanabilirler.

### Farcaster {#farcaster}

[Farcaster](https://farcaster.xyz/), kullanıcıların "cast" paylaşmasına ve keşfetmesine olanak tanıyan, X ve Reddit'e benzer, "yeterince merkeziyetsiz" bir sosyal ağdır. İşlemleri nispeten ucuz tutmak için Optimism L2 ağı üzerine kurulmuştur.

## Merkeziyetsiz sosyal ağları kullanın {#use-decentralized-social-networks}

- **[Status.app](https://status.app/)** - _Status, mesajlarınızı üçüncü taraflardan korumak için açık kaynaklı, eşler arası bir protokol ve uçtan uca şifreleme kullanan güvenli bir mesajlaşma uygulamasıdır._
- **[Mirror.xyz](https://mirror.xyz/)** - _Mirror, kullanıcıların fikirleri kitle fonlamasıyla fonlaması, içerikten para kazanması ve yüksek değerli topluluklar oluşturması için Ethereum üzerine inşa edilmiş merkeziyetsiz, kullanıcıya ait bir yayın platformudur._
- **[Lens Protocol](https://lens.xyz/)** - _Lens Protocol, içerik oluşturucuların merkeziyetsiz internetin dijital bahçesinde nereye giderlerse gitsinler içeriklerinin sahipliğini almalarına yardımcı olan, birleştirilebilir ve merkeziyetsiz bir sosyal grafiktir._
- **[Farcaster](https://farcaster.xyz/)** - _Farcaster, yeterince merkeziyetsiz bir sosyal ağdır. Birçok istemciyi destekleyen açık bir protokoldür, tıpkı e-posta gibi._
- **[Ethereum Follow Protocol](https://efp.app/)** - _Ethereum Follow Protocol, Ethereum hesapları için tamamen merkeziyetsiz, zincir üstü bir sosyal grafiktir ve ENS ile SIWE'yi tamamlayarak modüler bir Ethereum kimlik yığını vizyonunu ilerletir._
- **[Ethereum Comments Protocol](https://www.ethcomments.xyz/)** - _Düşüncelerinizi zincir üstüne kaydetmeniz için Ethereum üzerinde yeni, programlanabilir bir sosyal içerik temel öğesi._

## Ethereum'daki Web2 sosyal ağları {#web2-social-networks-and-ethereum}

Blokzincir teknolojisini sosyal medyaya dahil etmeye çalışanlar sadece [Web3](/glossary/#web3) yerel sosyal platformları değildir. Birçok merkezi platform da Ethereum'u altyapılarına entegre etmeyi araştırıyor veya bu konuda denemeler yapıyor:

### Brave Browser {#brave}

- Brave, dijital reklamcılıkta ve içerik oluşturucu desteğinde devrim yaratmak amacıyla Ethereum üzerine kurulu bir ERC-20 token'ı olan **[Basic Attention Token'ı (BAT)](https://basicattentiontoken.org/)** tarayıcı ekosistemine entegre etmiştir.

- **[Brave Rewards programı](https://brave.com/brave-rewards/)**, kullanıcıların gizliliğe saygılı reklamları görüntüleyerek BAT kazanmalarına ve ardından dikkat sürelerine göre YouTube, Twitter ve GitHub gibi çeşitli platformlardaki web sitelerine ve içerik oluşturuculara otomatik olarak katkıda bulunmalarına olanak tanır.

- İçerik oluşturucular, bu katkıları doğrudan Ethereum cüzdanlarına almak için **[Brave onaylı içerik oluşturucuları](https://creators.brave.com/)** olarak kaydolabilir ve geleneksel web platformları ile blokzincir tabanlı para kazanma arasında bir köprü oluşturabilirler.

- BAT token'ları Ethereum blokzincirinde bağımsız olarak bulunur ve kullanıcıların kazandıktan sonra bunları kişisel cüzdanlara veya borsalara aktarmasına olanak tanır.

### Audius Müzik Platformu {#audius}

- **[Audius](https://audius.co/)**, sanatçıları doğrudan hayranlarıyla buluşturmak için Ethereum blokzincir teknolojisini kullanan bir müzik akış platformudur.

- Platform, içeriğin IPFS'de depolandığı hibrit bir merkeziyetsiz mimariye sahiptir ve mülkiyet hakları için blokzincir ile **[AUDIO token'ını](https://eth.blockscout.com/token/0x18aaa7115705e8be94bffebde57af9bfc265b998)** kullanır.

- Audius, **[TikTok ile bir ortaklık](https://audius.co/tiktok)** kurarak Web3 işlevselliğini ana akım kitlelere ulaştırdı ve sanatçıların blokzincir teknolojisi aracılığıyla içeriklerinden para kazanmalarını sağladı.

- Platformun teknik ayrıntıları, Ethereum'un altyapısı üzerine nasıl inşa edildiğini gösteren **[tanıtım belgesinde](https://whitepaper.audius.co/)** mevcuttur.

### Sorare Fantastik Sporları {#sorare}

- **[Sorare](https://sorare.com/)**, kullanıcıların resmi NFT oyuncu kartlarını toplamasına, takas etmesine ve oynamasına olanak tanıyan, **[Ethereum üzerine kurulmuş bir fantastik spor platformudur](https://sorare.com/help/a/4402888626577/what-is-a-sorare-wallet)**.

- Oyuncu kartları, Ethereum blokzincirinde doğrulanabilir NFT'lerdir ve platformun akıllı sözleşmeleri **[Etherscan](https://eth.blockscout.com/address/0x629a673a8242c2ac4b7b8c5d8735fbeac21a6205?tab=contract)** üzerinde görüntülenebilir.

- Sorare, geleneksel fantastik spor oyunlarını dijital varlıkların blokzincir sahipliği ile birleştirerek ana akım spor hayranlarına **[fonlamak için Ethereum](https://sorare.com/help/a/10969733392797/what-network-should-i-use-to-fund-my-eth-wallet)** işlevselliğini getiriyor.

### Twitter/X (Kripto Bahşiş) {#twitter}

**[Twitter](https://x.com)** (şimdiki adıyla X), içerik oluşturucuların para kazanmasını ve dijital kimlik doğrulamasını geliştirmek için blokzincir teknolojisini çeşitli şekillerde bünyesine katmıştır:

- **Kripto Bahşiş**: Platform, kullanıcıların Strike gibi Ethereum tabanlı cüzdanlar aracılığıyla ödeme göndermelerini sağlayan **[Ethereum bahşişini](https://help.x.com/en/using-x/tips)** entegre etmiştir.

X, blokzincir özelliklerini entegre ederek Web2 sosyal deneyimleri ile merkeziyetsiz dijital mülkiyet arasındaki boşluğu dolduruyor.

## Daha fazla kaynak {#further-reading}

### Makaleler {#articles}

- [Sosyal medyayı merkezsizleştirme: web3 sosyal yığını için bir rehber](https://www.coinbase.com/blog/decentralizing-social-media-a-guide-to-the-web3-social-stack) - _Coinbase Ventures_
- [Sosyal Ağlar Bir Sonraki Büyük Merkezsizleştirme Fırsatıdır](https://www.coindesk.com/tech/2021/01/22/social-networks-are-the-next-big-decentralization-opportunity/) — _Ben Goertzel_
- [Web3, merkeziyetsiz, topluluk destekli sosyal ağlar vaadini taşıyor](https://venturebeat.com/2022/02/26/web3-holds-the-promise-of-decentralized-community-powered-social-networks/) — _Sumit Ghosh_
- [Blokzincir Sosyal Medya Ortamına Genel Bakış](https://www.gemini.com/cryptopedia/blockchain-social-media-decentralized-social-media) — _Gemini Cryptopedia_
- [Blokzincir Sosyal Medya Gizliliğini Nasıl Çözebilir](https://www.investopedia.com/news/ethereum-blockchain-social-media-privacy-problem-linkedin-indorse/) — _Prableen Bajpai_
- [Sosyal Ağlar için Yeterli Merkezsizleştirme](https://www.varunsrinivasan.com/2022/01/11/sufficient-decentralization-for-social-networks) — _Varun Srinivasan_

### Videolar {#videos}

- [Merkeziyetsiz Sosyal Medya Açıklaması](https://www.youtube.com/watch?v=UdT2lpcGvcQ) — _Coinmarketcap_
- [DeSo Blokzinciri Sosyal Medyayı Merkezsizleştirmek İstiyor](https://www.youtube.com/watch?v=SG2HUiVp0rE) — _Bloomberg Technology_
- [Merkeziyetsiz Sosyal Medyanın Geleceği, Konuklar: Balaji Srinivasan, Vitalik Buterin, Juan Benet](https://www.youtube.com/watch?v=DTxE9KV3YrE) — _ETHGlobal_

### Topluluklar {#communities}

- [r/CryptoCurrency subreddit'i](https://www.reddit.com/r/CryptoCurrency/)
