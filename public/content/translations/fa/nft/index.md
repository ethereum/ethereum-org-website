---
title: توکن‌های غیرمثلی (NFTها)
description: نگاهی کلی به NFTها بر پایه اتریوم
lang: fa
template: use-cases
emoji: ":frame_with_picture:"
sidebarDepth: 2
image: ../../../../assets/infrastructure_transparent.png
alt: لوگوی اتر که با هولوگرام نمایش داده شده‌ است.
summaryPoint1: راهی برای نمایش دادن هر چیز یکتا به‌عنوان یک دارایی مبتنی بر اتریوم.
summaryPoint2: "‏NFTها به تولیدکنندگان محتوا بیش از هر زمان دیگری قدرت می‌دهند."
summaryPoint3: قدرت‌گرفته از قراردادهای هوشمند روی زنجیره‌ بلوکی اتریوم.
---

در حال حاضرNFTها در حال تصرف دنیای هنر دیجیتال و آثار کلکسیونی هستند. هنرمندان حوزه‌ دیجیتال به لطف فروش‌های هنگفت به مخاطبان دنیای جدید رمزارزها، شاهد بهبود زندگی خود هستند. و افراد مشهور نیز در حال پیوستن هستند، چرا که آن را فرصتی جدید برای ارتباط با طرفدارانشان می‌دانند. ولی هنر دیجیتال تنها یکی از موارد استفاده‌ NFTها است. در واقع آن‌ها می‌توانند برای نشان دادن مالکیت هر دارایی منحصربه‌فرد مورد استفاده قرار گیرند، دقیقاً مثل یک سند مالکیت برای هر چیزی در دنیای دیجیتال یا واقعی.

اگر اندی وارهول در اواخر دهه‌ 90 به دنیا می‌آمد، احتمالا طرح قوطی‌های سوپ کمپبل را در قالب یک NFT ضرب کرده بود. این که نایک (Nike) روزی کفش‌های جوردن‌ را بر روی اتریوم ثبت کند، تنها مسئله‌ زمان است. و شاید روزی فرا برسد که مالکیت خودروی شما هم با یک NFT مشخص شود.

## NFT چیست؟ {#what-are-nfts}

NFTها توکن‌هایی هستند که ما می‌توانیم از آنها برای نشان دادن مالکیت کالاهای منحصر به فرد استفاده کنیم. آن‌ها به ما این امکان را می‌دهند که چیزهایی مثل آثار هنری، اشیای کلکسیونی و حتی دارایی‌های واقعی را به توکن تبدیل کنیم. مالکیت یک دارایی توسط زنجیره‌‌ی بلوکی اتریوم تضمین می‌شود – هیچ‌کس نمی‌تواند سابقه‌ی مالکیت را تغییر دهد یا یک NFT جدید را با کپی/پیست به وجود بیاورد.

NFT مخفف non-fungible token (توکن غیرمثلی) است. غیرمثلی یک اصطلاح اقتصادی است که می‌توانید از آن برای توصیف چیزهایی مثل لوازم خانه‌تان، یک فایل موسیقی یا کامپیوترتان استفاده کنید. این چیزها با اقلام دیگر قابل‌معاوضه نیستند، چون ویژگی‌های منحصربه‌فردی دارند.

در مقابل، اقلام مثلی را می‌توان مبادله کرد، چون ارزش این اقلام آن‌ها را تعریف می‌کند، نه ویژگی‌های منحصربه‌فردشان. به‌عنوان مثال، اتر یا دلار مثلی هستند، چون ‎1 اتر / 1 دلار را می‌توان با ‎‎1 اتر / 1 دلار دیگر مبادله کرد.

<YouTube id="Xdkkux6OxfM" />

## اینترنت دارایی‌ها {#internet-of-assets}

NFTها و اتریوم برخی از مشکلات موجود در اینترنت امروزی را حل می‌کنند. همان‌طور که همه‌چیز دیجیتالی‌تر می‌شود، نیاز به همتاسازی ویژگی‌های اقلام فیزیکی مانند کمبود، منحصربه‌فرد بودن و اثبات مالکیت وجود دارد. ناگفته نماند که اقلام دیجیتالی اغلب فقط در زمینه‌ محصولشان کار می‌کنند. به‌عنوان مثال، نمی‌توانید mp3 که از iTunes خریداری کرده‌اید را دوباره بفروشید، یا نمی‌توانید امتیاز باشگاه مشتریان یک شرکت را با اعتبار یک پلتفرم دیگر عوض کنید، حتی اگر بازاری برای آن وجود داشته باشد.

اینترنت NFTها در مقایسه با اینترنتی که بیشتر ما امروزه استفاده می‌کنیم، چنین به نظر می‌رسد...

### یک مقایسه {#nft-comparison}

| یک اینترنت NFT                                                                                                                                                                                                   | اینترنت امروزی                                                                                                                                                                           |
| ---------------------------------------------------------------------------------------------------------------------------------------------------------------------------------------------------------------- | ---------------------------------------------------------------------------------------------------------------------------------------------------------------------------------------- |
| NFTها به‌صورت دیجیتالی منحصر به فرد هستند و هرگز دو NFT یکسان وجود ندارد.                                                                                                                                        | نسخه‌ای کپی از یک فایل، مثلاً یک فایل mp3 یا jpg، همانند نسخه اصلی آن است.                                                                                                               |
| هر NFT باید یک مالک داشته باشد که اطلاعات او در دسترس عموم است و برای هر کسی به راحتی قابل تأیید است.                                                                                                            | سوابق مالکیت اقلام دیجیتالی در سرورهایی که توسط نهادها کنترل می‌شوند ذخیره می‌شود – شما باید هر چه آن‌ها می‌گویند را قبول کنید.                                                          |
| NFTها با هر چیزی که بر پایه اتریوم ساخته شده است سازگار هستند. یک بلیت NFT برای یک رویداد را می‌توان در هر بازار اتریوم با یک NFT کاملاً متفاوت معامله کرد. شما می‌توانید یک اثر هنری را با یک بلیت معاوضه کنید! | شرکت‌های دارای اقلام دیجیتال باید زیرساخت‌های مخصوص به خود را بسازند. برای مثال، برنامه‌ای که برای رویدادها بلیت‌های دیجیتالی صادر می‌کند، باید فضای مبادله‌ بلیت مخصوص به خود را بسازد. |
| سازندگان محتوا می‌توانند آثار خود را در هر جایی بفروشند و می‌توانند به یک بازار جهانی دسترسی داشته باشند.                                                                                                        | سازندگان به زیرساخت و توزیع پلتفرم‌هایی که استفاده می‌کنند متکی هستند. این‌ها اغلب مشمول شرایط استفاده و محدودیت‌های جغرافیایی هستند.                                                    |
| سازندگان می‌توانند حقوق مالکیت کار خود را حفظ کنند و حق امتیاز فروش مجدد را مستقیماً مطالبه کنند.                                                                                                                | پلتفرم‌هایی، مانند سرویس‌های پخش موسیقی، اکثر سود حاصل از فروش را از آن خود می‌کنند.                                                                                                     |
| دارایی‌ها را می‌توان به روش‌های شگفت‌انگیزی مورد استفاده قرار داد. به‌عنوان مثال، می‌توانید از آثار هنری دیجیتال به‌عنوان وثیقه برای وام غیرمتمرکز استفاده کنید.                                                 |                                                                                                                                                                                          |

### نمونه‌های NFT {#nft-examples}

دنیای NFT یک دنیای نسبتاً جدید است. از نظر تئوریک، NFTها هر چیزی را که منحصربه‌فرد باشد و نیاز به مالکیت قابل اثبات داشته باشد، در بر می‌گیرند. در اینجا چند نمونه از NFTهایی که امروزه وجود دارند آورده شده است تا به شما در درک این ایده کمک کند:

- [یک اثر هنری دیجیتال منحصربه‌فرد](https://foundation.app/artworks)
- [یک کفش ورزشی منحصربه‌فرد و دارای نسخه‌های محدود](https://www.metagrail.co/auctions/91cf83fb-3477-4155-aae8-6dcb9b853397)
- [یک آیتم درون‌بازی](https://market.decentraland.org/)
- [یک مقاله](https://zora.co/0x517bab7661C315C63C6465EEd1b4248e6f7FE183/145)
- [یک کالای کلکسیونی دیجیتال](https://www.larvalabs.com/cryptopunks/details/1)
- [یک نام دامنه](https://app.ens.domains/name/ethereum.eth)
- [یک بلیت که امکان دسترسی به یک رویداد یا یک کوپن را به شما می‌دهد](https://www.yellowheart.io/)
- [خرید کالاها در دنیای واقعی](https://www.tangible.store/)
- [کسری از املاک و مستغلات](https://realt.co/)
- [گواهی‌های مدرک](https://www.degreecert.com/)
- [حق امتیاز موسیقی از طریق NFTها](https://opulous.org/)
- [کسب درآمد از طریق تحرک](https://yeticoineth.com/about.html)
- [هویت دیجیتال](https://photochromic.io/)

### نمونه‌های ethereum.org {#ethereum-org-examples}

ما از NFTها برای بازپرداخت به مشارکت‌کنندگان خود استفاده می‌کنیم و حتی نام دامنه‌ی NFT خود را نیز داریم.

#### POAPها (پروتکل اثبات حضور) {#poaps}

اگر در ethereum.org مشارکت کنید، می‌توانید درخواست یک POAP NFT کنید. این‌ها کالاهای کلکسیونی هستند که ثابت می‌کنند در یک رویداد شرکت کرده‌اید. در برخی از دورهمی‌های ارزهای رمزنگاری‌شده از POAP به‌عنوان نوعی بلیت برای رویدادهایشان استفاده شده‌ است. [اطلاعات بیشتر در مورد مشارکت](/contributing/#poap).

![ethereum.org POAP](./poap.png)

#### ethereum.eth {#ethereum-dot-eth}

این وب‌سایت دارای یک نام دامنه‌ جایگزین با پشتیبانی NFTها است؛ **ethereum.eth**. آدرس `.org` ما اساساً توسط یک ارائه‌دهنده‌ سیستم نام دامنه (DNS) مدیریت می‌شود، در حالی که ethereum`.eth` از طریق سرویس نام اتریوم (ENS) در اتریوم ثبت شده‌ است. و تحت مالکیت و مدیریت ما است. [اطلاعات ENS ما را بررسی کنید](https://app.ens.domains/name/ethereum.eth)

[اطلاعات بیشتر درباره‌ ENS](https://app.ens.domains)

## NFTها چگونه کار می‌کنند؟ {#how-nfts-work}

NFTها با توکن‌های ERC-20 مثل DAI یا LINK تفاوت دارند، و هر توکن کاملاً منحصربه‌فرد است و قابل‌تقسیم نیست. NFTها قابلیت اختصاص یا ادعای مالکیت هر قسمت منحصربه‌فرد از داده‌های دیجیتال را به ما می‌دهند که با استفاده از زنجیره‌ بلوکی اتریوم به‌عنوان یک دفتر کل عمومی قابل‌ردیابی است. یک NFT از اشیای دیجیتال و به‌عنوان نشانه دارایی‌های دیجیتال یا غیردیجیتال ضرب می‌شود. به‌عنوان مثال، یک NFT می‌تواند هر یک از موارد زیر باشد:

- هنر دیجیتال:
  - گیف‌ها
  - کالاهای کلکسیونی
  - موسیقی
  - ویدیوها
- اقلام دنیای واقعی:
  - سند مالکیت خودرو
  - بلیت رویدادهای دنیای حقیقی
  - صورت‌حساب‌های توکنی شده
  - مدارک قانونی
  - امضاها
- و موارد بسیار دیگری که می‌توان با خلاقیت پدید آورد!

مالکیت NFTها از طریق شناسه‌ منحصربه‌فرد (uniqueID) و فراداده مدیریت می‌شود، به طوری‌که هیچ توکن دیگری نمی‌تواند آن را کپی کند. NFTها از طریق قراردادهای هوشمند ضرب می‌شوند که امکان تخصیص مالکیت و مدیریت انتقال مالکیت NFTها را در اختیار ما قرار می‌دهند. هنگامی که شخصی یک NFT ایجاد یا ضرب می‌کند، کد ذخیره شده در قراردادهای هوشمند را اجرا می‌کند که با استانداردهای مختلف مانند [ERC-721](/developers/docs/standards/tokens/erc-721/) مطابقت دارد. این اطلاعات به زنجیره‌ بلوکی افزوده می‌شود که NFT در آنجا مدیریت می‌شود. فرایند ضرب کردن، از دید کلان، شامل مراحل زیر است:

- ساخت یک بلوک جدید
- اعتبارسنجی اطلاعات
- ذخیره‌سازی اطلاعات در زنجیره‌ بلوکی

NFTها ویژگی‌های خاصی دارند:

- هر توکن ضرب‌شده دارای یک شناسه‌ منحصربه‌فرد است که مستقیماً به یک آدرس اتریوم مرتبط است.
- آن‌ها قابل‌معاوضه با توکن‌های دیگر به‌صورت 1:1 نیستند. مثلاً 1 اتریوم دقیقاً با 1 اتریوم دیگر برابر است. ولی در مورد NFTها این موضوع صادق نیست.
- هر توکن یک مالک دارد و اطلاعات مالک آن به‌آسانی قابل‌تأیید است.
- آن‌ها بر پایه اتریوم هستند و می‌توانند از طریق هر بازار NFT بر پایه‌ اتریوم، خریداری یا فروخته شوند.

به عبارت دیگر، اگر _مالک_ یک NFT باشید:

- به‌راحتی می‌توانید مالکیت خود را ثابت کنید.
  - ثابت کردن مالکیت یک NFT بسیار شبیه به اثبات داشتن اتریوم در حسابتان است.
  - به‌عنوان مثال، فرض کنید شما یک NFT را خریداری کرده‌اید و مالکیت آن توکن منحصر به فرد از طریق آدرس عمومی کیف پول شما به کیف پولتان منتقل شده است.
  - آن توکن ثابت می‌کند که نسخه‌ی فایل دیجیتالی که شما دارید، اصل است.
  - کلید خصوصی شما، مدرک مالکیت نسخه‌ی اصلی است.
  - کلید عمومی سازنده‌ی NFT به‌عنوان گواهی اصالت برای NFT شما عمل می‌کند.
    - کلید عمومی سازندگان اساساً بخشی دائمی از تاریخچه‌ی یک توکن است. کلید عمومی سازنده می‌تواند نشان دهد توکنی که در اختیار دارید توسط یک فرد خاص ساخته شده‌است، بنابراین به ارزشمندی آن (در مقابل یک نسخه‌ی تقلبی) کمک می‌کند.
  - راه دیگر برای اثبات داشتن یک NFT این است که پیام‌هایی را امضا کنید تا ثابت کنید کلید خصوصی پشت آدرس آن پیام‌ها از آن شما است.
    - همان‌طور که در بالا اشاره شد؛ کلید خصوصی شما، مدرک مالکیت نسخه‌ی اصلی است. یعنی کلیدهای خصوصی پشت آن آدرس، NFT را کنترل می‌کنند.
    - یک پیام امضاشده می‌تواند به‌عنوان مدرکی استفاده شود که ثابت می‌کند شما صاحب کلیدهای خصوصی خود هستید، بدون اینکه لازم باشد آن‌ها را برای کسی فاش کنید، و در نتیجه ثابت می‌کند که شما مالک یک NFT نیز هستید!
- هیچ‌کس نمی‌تواند آن را به‌هیچ‌وجه دستکاری کند.
- می‌توانید آن را بفروشید، و در برخی موارد، این کار حق امتیاز فروش مجدد را برای سازنده‌ی اصلی به ارمغان می‌آورد.
- یا می‌توانید آن را برای همیشه نگه دارید و آسوده‌خاطر باشید که دارایی‌تان توسط کیف پول بر پایه‌ی اتریوم شما محافظت می‌شود.

و اگر یک NFT _بسازید_:

- به‌راحتی می‌توانید ثابت کنید که سازنده‌ی آن هستید.
- شما کمیابی آن را تعیین می‌کنید.
- هر بار که آن NFT فروخته می‌شود، شما می‌توانید حق امتیاز کسب کنید.
- شما می‌توانید آن را در هر بازار NFT یا بازارهای مبادله‌ی همتا با همتا بفروشید. شما محدود به هیچ پلتفرمی نیستید و به کسی به‌عنوان واسطه برای مبادله‌ی آن نیاز ندارید.

### کمیابی {#scarcity}

سازنده‌ی یک NFT باید در مورد کمیاب بودن دارایی خود تصمیم بگیرد.

برای مثال، بلیت یک رویداد ورزشی را در نظر بگیرید. درست همان‌طور که برگزارکننده‌ی یک رویداد می‌تواند انتخاب کند که چند بلیت بفروشد، خالق یک NFT نیز می‌تواند تصمیم بگیرد که چه تعداد کپی وجود داشته باشد. گاهی این‌ها کپی‌هایی کاملاً شبیه به هم هستند، مانند 5000 بلیت ورودی عمومی. گاهی اوقات چندین عدد ضرب می‌شود که بسیار شبیه به هم هستند، اما هر یک با دیگری کمی تفاوت دارد؛ مانند بلیت یک صندلی اختصاصی. گاهی سازنده ممکن است بخواهد یک NFT ایجاد کند که در آن تنها یک نمونه به‌عنوان کالای کلکسیونی کمیاب ویژه ساخته شود.

در این موارد، هر NFT همچنان دارای یک شناسه‌ی منحصربه‌فرد (مانند بارکد در یک «بلیت» سنتی) با تنها یک مالک است. کمیابی در نظر گرفته شده برای NFT مهم است و به سازنده بستگی دارد. یک سازنده ممکن است قصد داشته باشد که برای ایجاد کمیابی، هر NFT را کاملاً منحصر به فرد بسازد، یا دلایلی برای تولید چندین هزار نسخه‌ی مشابه داشته باشد. به یاد داشته باشید، این اطلاعات همگی عمومی هستند.

### حق امتیاز {#royalties}

برخی از NFTها به‌طور خودکار حق امتیاز را پس از فروش به سازندگان خود پرداخت می‌کنند. این مفهوم هنوز در حال توسعه است اما از قدرتمندترین‌هاست. در [EulerBeats Originals](https://eulerbeats.com/) دارندگان اصلی هر بار که NFT شان در آن بازار فروخته می‌شود، حق امتیاز 8 درصدی دریافت می‌کنند. و برخی از پلتفرم‌ها، مانند [Foundation](https://foundation.app) and [Zora](https://zora.co/) از حق امتیاز هنرمندان خود حمایت می‌کنند.

این کار کاملاً خودکار انجام می‌شود، بنابراین سازندگان می‌توانند گوشه‌ای بنشینند و همچنان که آثارشان از فردی به فرد دیگر فروخته می‌شود حق امتیاز کسب کنند. در حال حاضر، تشخیص حق امتیاز بسیار دستی انجام می‌شود و فاقد دقت است – بسیاری از سازندگان آن چیزی را که لیاقتش را دارند، دریافت نمی‌کنند. اگر NFT شما دارای حق امتیازی باشد که درون آن برنامه‌نویسی شده‌باشد، آن را هرگز از دست نخواهید داد.

## NFTها برای چه مواردی مورد استفاده قرار می‌گیرند؟ {#nft-use-cases}

در اینجا اطلاعات بیشتری درباره برخی از موارد استفاده و چشم‌اندازهای بهبود یافته برای NFTهای بر پایه‌ی اتریوم آمده است.

- [محتواهای دیجیتال](#nfts-for-creators)
- [آیتم‌های مربوط به بازی‌ها](#nft-gaming)
- [نام دامنه‌ها](#nft-domains)
- [کالاهای فیزیکی](#nft-physical-items)
- [سرمایه‌گذاری و وثیقه](#nfts-and-defi)
- [دروازه‌گذاری با توکن](#tokengating)

<Divider />

### افزایش حداکثری درآمد سازندگان {#nfts-for-creators}

امروزه بزرگترین استفاده از NFTها در حوزه محتوای دیجیتال است. دلیلش این است که این صنعت امروز درهم‌شکسته‌است. سازندگان محتوا شاهد بلعیده شدن سود و پتانسیل درآمدی خود توسط پلتفرم‌ها هستند.

هنرمندی که کار خود را در یک شبکه‌ی اجتماعی منتشر می‌کند، برای پلتفرمی که تبلیغات را به دنبال‌کنندگان هنرمندان می‌فروشد، کسب درآمد می‌کند. آن‌ها در عوض دیده می‌شوند، اما امورات زندگی با دیده شدن نمی‌گذرد.

NFTها به اقتصادی جدید برای سازندگان قدرت می‌بخشند که در آن، سازندگان مالکیت محتوای خود را به پلتفرم‌هایی که برای تبلیغ از آن استفاده می‌کنند واگذار نمی‌کنند. مالکیت در خود محتوا نهفته است.

وقتی محتوای خود را می‌فروشند، پول مستقیماً به آن‌ها می‌رسد. اگر مالک جدید NFT را بفروشد، خالق اصلی حتی می‌تواند به‌طور خودکار حق امتیاز دریافت کند. این مورد برای هر بار که NFT فروخته می‌شود تضمین می‌شود، زیرا آدرسِ سازنده بخشی از فراداده‌ی رمز است – فراداده‌ای که نمی‌توان آن را تغییر داد.

<InfoBanner shouldSpaceBetween emoji=":eyes:">
  <div>NFT هنری/کلکسیونی خود را پیدا کنید، بخرید یا بسازید...</div>
  <ButtonLink to="/dapps/?category=collectibles">
    مشاهده‌ی آثار هنری NFT
  </ButtonLink>
</InfoBanner>

#### مشکل کپی/پیست {#nfts-copy-paste}

مخالفان اغلب این واقعیت را مطرح می‌کنند که NFTها «احمقانه هستند» و معمولاً در کنار آن به امکان اسکرین‌شات گرفتن از یک اثر هنری NFT اشاره می‌کنند. آن‌ها با رضایت خاطر می‌گویند: «ببین، حالا من آن تصویر را رایگان دارم!»

خب، بله. اما آیا جستجوی تصویری از نقاشی گرنیکای پیکاسو در اینترنت، شما را به صاحب پرافتخار جدید یک قطعه‌ی چند میلیون دلاری از تاریخ هنر تبدیل می‌کند؟

در نهایت، داشتن چیزی واقعی به اندازه‌ای ارزشمند است که بازار آن را ارزشمند می‌داند. هرچه یک از یک محتوای خاص بیشتر اسکرین‌شات گرفته شود، بیشتر به‌اشتراک گذاشته‌شود و به‌طور کلی بیشتر استفاده شود، ارزش بیشتری به دست می‌آورد.

داشتن یک چیز واقعی قابل‌تأیید همیشه ارزش بیشتری نسبت به نداشتن آن خواهد داشت.

<Divider />

### تقویت پتانسیل بازی {#nft-gaming}

NFTها موردتوجه بسیار زیاد توسعه‌دهندگان بازی قرار گرفته‌اند. NFTها می‌توانند سوابق مالکیت آیتم‌های درون‌بازی را ارائه کنند، به اقتصاد درون‌بازی کمک کنند و مزایای زیادی را برای بازیکنان به ارمغان بیاورند.

در بسیاری از بازی‌های معمولی، می‌توانید آیتم‌هایی را برای خود بخرید تا در بازی‌تان استفاده کنید. اما اگر آن آیتم یک NFT باشد، می‌توانید پس از اتمام بازی با فروش آن پول خود را پس بگیرید. حتی ممکن است در صورتی که آن کالا خواستنی‌تر شود، سود هم به دست آورید.

توسعه‌دهندگان بازی – به‌عنوان صادرکنندگان NFT – می‌توانند هر بار که یک کالا در بازار آزاد دوباره فروخته می‌شود، حق امتیاز کسب کنند. این موضوع یک مدل تجاری سودمندتر ایجاد می‌کند که در آن، هم بازیکنان و هم توسعه‌دهندگان از بازار ثانویه‌ی NFT کسب درآمد می‌کنند.

این موضوع همچنین به این معنی است که اگر یک بازی دیگر توسط توسعه‌دهندگانش پشتیبانی نشود، آیتم‌هایی که جمع‌آوری کرده‌اید متعلق به شما خواهند ماند.

در نهایت آیتم‌هایی که برای درون بازی جمع کرده‌اید می‌توانند عمری بیشتر از خود بازی‌ها داشته باشند. حتی اگر بازی دیگر پشتیبانی نشود، آیتم‌های شما همیشه تحت کنترل شما خواهند بود. این بدان معناست که آیتم‌های درون بازی به یادگاری دیجیتال تبدیل می‌شوند و ارزشی خارج از بازی خواهند داشت.

Decentraland، یک بازی واقعیت مجازی، حتی به شما امکان می‌دهد NFTهایی بخرید که نشان‌دهنده‌ی قطعه‌های زمین مجازی هستند که می‌توانید به دلخواه از آن‌ها استفاده کنید.

<InfoBanner shouldSpaceBetween emoji=":eyes:">
  <div>بازی‌های اتریومی را که توسط NFTها پشتیبانی می‌شوند، بررسی کنید...</div>
  <ButtonLink to="/dapps/?category=gaming">
    مشاهده‌ی بازی‌های NFT
  </ButtonLink>
</InfoBanner>

<Divider />

### به خاطرسپاری ساده‌تر آدرس‌های اتریوم {#nft-domains}

سرویس نام اتریوم از NFT استفاده می‌کند تا آدرس اتریوم شما را با نامی مانند `mywallet.eth` که راحت‌تر به خاطر بماند، ارائه دهد. این بدان معنی است که می‌توانید از شخصی بخواهید که اتر را به‌جای `0x123456789.....` از طریق `mywallet.eth` برای شما ارسال کند.

عملکرد آن همانند نام دامنه‌ی وب‌سایت است که باعث می‌شود آدرس IP راحت‌تر در ذهن بماند. و مانند دامنه‌ها، نام‌های ENS ارزشی دارند که معمولاً بر اساس طول و ارتباط مفهومی آن‌ها است. با ENS، نیازی به رجیستری دامنه برای تسهیل انتقال مالکیت ندارید. در عوض، می‌توانید نام‌های ENS خود را در بازار NFT معامله کنید.

نام ENS شما می‌تواند:

- ارزهای رمزنگاری‌شده و سایر NFTها را دریافت کند.
- به یک وب سایت غیرمتمرکز مانند [ethereum.eth](https://ethereum.eth.link) منتهی شود. [در مورد تمرکززدایی وب‌سایت‌تان بیشتر بدانید](https://docs.ipfs.io/how-to/websites-on-ipfs/link-a-domain/#domain-name-service-dns)
- هر گونه اطلاعات دلخواه، از جمله اطلاعات نمایه مانند آدرس‌های ایمیل و هندل‌های توییتر را ذخیره کند.

<Divider />

### کالاهای فیزیکی {#nft-physical-items}

توکن‌سازی کالاهای فیزیکی هنوز به اندازه همتایان دیجیتالی آنها توسعه نیافته است. اما پروژه‌های زیادی وجود دارد که توکن‌سازی املاک و مستغلات، اقلام مد یکتا و موارد دیگر را مورد بررسی قرار داده‌اند.

از آنجایی که NFTها اساساً سند هستند، ممکن است روزی با استفاده از اتر ماشین یا خانه بخرید و در ازای آن سند را در قالب NFT (در همان معامله) دریافت کنید. با توجه به اینکه فناوری سطح بالا هر روز بیش از پیش بر همه‌چیز اثر می‌گذارد، تصور دنیایی که کیف پول اتریوم شما به کلید ماشین یا خانه شما تبدیل شود، یعنی قفل درب شما با مدرک مالکیت رمزنگاری‌شده باز شود، دشوار نیست.

با وجود دارایی‌های ارزشمندی همچون خودرو و ملک که قابل‌نمایندگی در اتریوم هستند، می‌توانید از NFT به‌عنوان وثیقه برای وام‌های غیرمتمرکز استفاده کنید. اگر از حیث داشتن پول نقد یا ارزهای رمزنگاری‌شده ثروتمند نیستید اما دارای کالاهای فیزیکی باارزشی هستید، این نکته برایتان بسیار کارگشا است. [اطلاعات بیشتر درباره‌ی DeFi](/defi/)

<Divider />

### NFTها و DeFi {#nfts-and-defi}

دنیای NFT و دنیای [امور مالی غیرمتمرکز (DeFi)](/defi/) به روش‌های جالبی شروع به همکاری با یکدیگر کرده‌اند.

#### وام‌های با پشتوانه‌ی NFT {#nft-backed-loans}

برنامه‌های کاربردی DeFiای وجود دارند که به شما امکان می‌دهند با استفاده از وثیقه پول قرض کنید. برای مثال، شما 10 اتر وثیقه می‌گذارید تا بتوانید 5000 DAI ([یک پایدارز](/stablecoins/)) قرض کنید. این کار تضمین می‌کند که وام‌دهنده پول خود را پس خواهد گرفت – اگر وام‌گیرنده DAI را بازپرداخت نکند، وثیقه به وام‌دهنده ارسال می‌شود. با این حال، همه‌ی افراد از ارز رمزنگاری‌شده‌ی کافی برای استفاده به‌عنوان وثیقه برخوردار نیستند.

پروژه‌ها استفاده از NFTها به‌عنوان وثیقه را آغاز کرده‌اند. تصور کنید روزی یک CryptoPunk NFT کمیاب خریده‌اید – آن‌ها می‌توانند این روزها هزاران دلار بیارزند. با قرار دادن آن به‌عنوان وثیقه، می‌توانید به وامی با همان مجموعه قوانین دسترسی پیدا کنید. اگر DAI را بازپرداخت نکنید، CryptoPunk شما به‌عنوان وثیقه برای وام‌دهنده فرستاده می‌شود. این کار را می‌توان در نهایت با هر چیزی که به عنوان NFT توکن‌سازی می‌کنید انجام داد.

و این کار در اتریوم دشوار نیست، چون هر دو دنیا (NFT و DeFi) زیرساخت‌های مشابهی دارند.

#### مالکیت تکه‌ای {#fractional-ownership}

سازندگان NFT همچنین می‌توانند برای NFT خود «سهم» بسازند. این کار، فرصتی را در اختیار سرمایه‌گذاران و طرفداران قرار می‌دهد تا بخشی از یک NFT را بدون نیاز به خرید کل آن در اختیار داشته باشند. این موضوع برای استخراج‌کنندگان و کلکسیونرهای NFT نیز فرصت‌های بسیار بیشتری ایجاد می‌کند.

- NFTهای تکه‌تکه شده را می‌توان نه‌تنها در [بازارهای NFT](/defi/#dex)، که در [DEXهایی](/dapps?category=collectibles) همچون Uniswap، معامله کرد. این به‌منزله‌ی خریداران و فروشندگان بیشتر است. این به‌منزله‌ی خریداران و فروشندگان بیشتر است.
- قیمت کلی یک NFT را می‌توان با قیمت تکه‌های آن تعریف کرد.
- شما برای مالکیت و سود بردن از کالاهایی که برایتان مهم هستند فرصت بیشتری دارید. امکان اینکه به دلیل قیمت بالا نتوان مالکیت NFTها را به دست آورد کمتر است.

این ویژگی هنوز در حالت آزمایشی است، اما شما می‌توانید در صرافی‌های زیر درباره‌ی مالکیت تکه‌ای NFT اطلاعات بیشتری کسب کنید:

- [NIFTEX](https://landing.niftex.com/)
- [NFTX](https://gallery.nftx.org/)

روی کاغذ، این ویژگی انجام کارهایی مانند داشتن اثری از پیکاسو را ممکن می‌سازد. شما سهامدار یک NFT پیکاسو خواهید بود، به این معنی که در مواردی مانند تقسیم درآمد می‌توانید نظر داشته باشید. بسیار محتمل است که در آینده‌ای نه‌چندان دور مالکیت بخشی از NFT شما را وارد یک سازمان مستقل غیرمتمرکز (DAO) برای مدیریت آن دارایی کند.

این‌ها سازمان‌هایی قدرت‌گرفته از اتریوم هستند که به افراد غریبه، مانند سهامداران یک دارایی در سرتاسر جهان، اجازه می‌دهند که به‌طور ایمن بدون نیاز به اعتماد به افراد دیگر، هماهنگ شوند. گون بدون تأیید گروه نمی‌توان حتی یک پنی را هم خرج کرد.

همان‌طور که اشاره کردیم، این فضایی نوظهور است. NFTها، DAOها و توکن‌های تکه‌تکه‌شده همگی با سرعت‌های متفاوتی در حال توسعه هستند. اما تمام زیرساخت‌های آن‌ها وجود دارد و می‌توانند به راحتی با هم کار کنند، زیرا همه به یک زبان صحبت می‌کنند: اتریوم. پس حواستان به این فضا باشد.

[اطلاعات بیشتر درباره DAOها](/dao/)

### گواهی‌های اصالت {#certificates}

طبق گزارش‌ها، شرکت‌هایی که گواهی‌های جعلی برای مدارک دانشگاهی ارائه می‌کنند، صنعت میلیارد دلاری هستند که NFT می‌تواند به مبارزه با آن کمک کند. NFTها می توانند راهی امن و سریع برای تایید مدارک تحصیلی افراد باشند.

[در کره جنوبی، یک دانشگاه در حال حاضر گواهینامه‌های مدرک NFT را صادر می‌کند](https://forkast.news/headlines/south-korea-nfts-graduates-hoseo/)، با این امید که NFT دسترسی به خدمات اداری را بهبود می‌بخشد و از جعل یا تغییر مدرک جلوگیری می‌کند. [مدرسه تجارت ترینیتی (TBS) در ایرلند نیز در حال برنامه‌ریزی برای ارائه NFT از سال 2023 است](https://trinitynews.ie/2022/04/business-school-to-offer-degree-nfts/).

<Divider />

### دروازه‌گذاری با توکن {#tokengating}

دروازه‌گذاری با توکن راهی برای محدود کردن دسترسی به چیزی و استفاده از NFT به‌عنوان راهی برای بهره‌مندی از امکان دسترسی به آن است. این موارد برحسب پلتفرم می‌توانند بسیار متفاوت باشند، اما نمونه‌های محبوب عبارتند از محتوای دروازه‌گذاری‌شده، سرورهای چت خصوصی، و محصولات انحصاری در دنیای تجارت الکترونیک.

پلتفرمی که دروازه‌گذاری با توکن را انجام می‌دهد معمولاً از شما می‌خواهد که کیف پول خود را متصل کنید تا ثابت کنید که NFT لازم را دارید. اگر NFT لازم را دارید، دسترسی به شما اعطا خواهد شد. در غیر این صورت، همچنان امکان دسترسی به آن مورد را نخواهید داشت. NFTها به دلیل منحصربه‌فرد بودنشان راه بسیار خوبی برای انجام این کار هستند – نمی‌توانید برای به دست آوردن آن مورد، به دروغ ادعای مالکیت کنید.

از آنجایی که NFTها بر پایه اتریوم هستند، می‌توان از آن‌ها برای باز کردن دروازه‌های توکنی مبتنی بر اتریوم در هر پلتفرمی که آن‌ها را پیاده‌سازی می‌کند استفاده کرد. یک NFT متعلق به شما می‌تواند دسترسی به محتوای دروازه‌گذاری‌شده، سرورهای چت خصوصی و محصولات انحصاری را در وب‌سایت‌ها و برنامه‌های گوناگون فراهم کند.

اگر ضرب و توزیع NFTها درباره ساختن جامعه یا دیجیتالی کردن جامعه باشد، دروازه‌گذاری با توکن درباره پرورش جامعه است. NFTها بیشتر به عنوان ابزاری برای عضویت یا وفاداری استفاده می‌شوند - و راهی عالی برای ارائه مطمئن پاداش‌هایی هستند که به همراه دارند.

#### مثال‌ها

- [Collab.land](https://collab.land/) سرورهای چت Discord یا گروه‌های تلگرام را با توکن دروازه‌گذاری می‌کند
- [Unlock protocol](https://unlock-protocol.com/) پروتکلی برای دروازه‌گذاری با توکن است
- [Shopify](https://help.shopify.com/en/manual/products/digital-service-product/nfts) فهرستی روبه‌رشد از برنامه‌ها دارد که به فروشندگان امکان می‌دهد محصولات و تخفیف‌ها را با توکنْ دروازه‌گذاری کنند

<Divider />

## اتریوم و NFTها {#ethereum-and-nfts}

اتریوم به دلایل متفاوتی امکان کار NFTها را فراهم می‌کند:

- تاریخچه‌ی تراکنش و فراداده‌ی توکن به‌صورت عمومی قابل تأیید هستند – اثبات سابقه‌ی مالکیت آسان است.
- هنگامی که یک تراکنش تایید می‌شود، دستکاری داده‌های آن برای «دزدیدن» مالکیت تقریباً غیرممکن است.
- معاملات NFTها می‌توانند به صورت همتا به همتا و بدون نیاز به پلتفرم‌هایی انجام شوند که ممکن است سهم زیادی برای خود بردارند.
- همه‌ی محصولات اتریوم دارای «بک‌اند» واحد هستند. به عبارت دیگر، همه‌ی محصولات اتریوم می‌توانند به‌راحتی یکدیگر را بفهمند – این موضوع باعث می‌شود NFTها قابل‌حمل در محصولات گوناگون باشند. شما می‌توانید یک NFT را روی یک محصول بخرید و به‌راحتی آن را روی محصولی دیگر بفروشید. به‌عنوان سازنده، می‌توانید NFTهای خود را همزمان در چندین محصول فهرست کنید – تمام محصولات به‌روزترین اطلاعات مربوط به مالکیت را خواهند داشت.
- اتریوم هرگز پایین نمی‌آید، به این معنی که توکن‌های شما همیشه برای فروش در دسترس خواهند بود.

## تأثیر زیست‌محیطی NFTها {#environmental-impact-nfts}

ایجاد و انتقال NFTها صرفاً تراکنش‌های اتریوم هستند - ضرب کردن، خرید کردن، مبادله کردن یا تعامل کردن با NFTها به طور مستقیم انرژی مصرف نمی‌کند. از زمان [ادغام](/roadmap/merge)، اتریوم یک زنجیره‌ی بلوکی کم‌مصرف است، یعنی تأثیر زیست‌محیطی استفاده از NFT ناچیز است.

[اطلاعات بیشتر در مورد مصرف انرژی اتریوم](/energy-consumption/).

### گناه را به گردن NFTها نیندازید {#nft-qualities}

کل اکوسیستم NFT به این دلیل که اتریوم غیرمتمرکز و ایمن است، کار می‌کند.

غیرمتمرکز یعنی شما و هرکس دیگری می‌توانید تأیید کنید که مالک چیزی هستید. همه بدون اعتماد یا اعطای حضانت به شخص ثالثی که می‌تواند قوانین خود را به میل خود تحمیل کند. علاوه بر این، NFT شما در بسیاری از محصولات و بازارهای مختلف قابل‌حمل است.

امن به این معنی که هیچ کس نمی‌تواند NFT شما را کپی/پیست کند یا آن را بدزدد.

این ویژگی‌های اتریوم باعث می‌شود که بتوانید به‌صورت دیجیتالی دارای اقلام منحصربه‌فرد باشید و قیمتی منصفانه برای محتوای خود دریافت کنید. اتریوم با استفاده از مکانیزم اجماع غیرمتمرکز که شامل [«اثبات سهام»](/developers/docs/consensus-mechanisms/pos) است، از دارایی‌ها محافظت می‌کند. این کار، یک روش کم‌کربن برای تعیین کردن این است که چه کسی می‌تواند یک بلوک از تراکنش‌ها را به زنجیره اضافه کند، و امن‌تر از جایگزین انرژی‌بر، یعنی[«اثبات کار»](/developers/docs/consensus-mechanisms/pow)، محسوب می‌شود. NFTها با مصرف انرژی بالا همراه بوده‌اند، زیرا اتریوم قبلاً با استفاده از اثبات کار ایمن می‌شد. چنین چیزی دیگر صحت ندارد.

#### ضرب NFT {#minting-nfts}

هنگامی که شما یک NFT را ضرب می‌کنید، چند چیز باید اتفاق بیفتد:

- باید به‌عنوان یک دارایی در زنجیره‌ی بلوکی تایید شود.
- موجودی حساب مالک باید به‌روزرسانی شود تا آن دارایی را شامل شود. این امکان را برای آن فراهم می‌کند که پس از آن معامله شود یا «مالکیت» آن تأییدپذیر شود.
- تراکنش‌هایی که موارد فوق را تأیید می‌کنند باید به یک بلوک اضافه شوند و در زنجیره «جاودانه» شوند.
- بلوک باید توسط همه افراد در شبکه به‌عنوان «درست» تأیید شود. این وفاق، نیاز به واسطه‌ها را از بین می‌برد زیرا شبکه موافقت می‌کند که NFT شما وجود دارد و متعلق به شما است. و روی زنجیره است تا هر کسی بتواند آن را بررسی کند. این یکی از راه‌هایی است که اتریوم به سازندگان NFT کمک می‌کند تا درآمد خود را به حداکثر برسانند.

تمام این وظایف توسط تولیدکنندگان و اعتبارسنج‌های بلوک انجام می‌شود. پیشنهاددهندگان بلوک تراکنش NFT شما را به یک بلوک اضافه می‌کنند و آن را در بقیه‌ی شبکه پخش می‌کنند. اعتبارسنج‌ها بررسی می‌کنند که تراکنش معتبر است یا خیر، و سپس آن را به پایگاه‌های داده‌ی خود اضافه می‌کنند. انگیزه‌های ارزی-اقتصادی زیادی وجود دارد تا اطمینان حاصل شود که اعتبارسنج‌ها صادقانه عمل می‌کنند. در غیر این صورت، هر کسی می‌تواند ادعا کند که مالک NFT است که شما ساخته‌اید و به‌طور تقلبی مالکیت را منتقل کند.

#### امنیت NFT {#nft-security}

امنیت اتریوم از اثبات سهام ناشی می‌شود. این سیستم به گونه‌ای طراحی شده است که از لحاظ اقتصادی از اقدامات بد اندیش جلوگیری کند و اتریوم را ضد دستکاری کند. این همان چیزی است که NFT را ممکن می‌کند. هنگامی که بلوک حاوی تراکنش NFT شما نهایی شود، تغییر آن برای مهاجم میلیون‌ها اتر هزینه خواهد داشت. هرکسی که نرم‌افزار اتریوم را اجرا می‌کند، فوراً می‌تواند دستکاری ناصادقانه در NFT را تشخیص دهد و بازیگر بد از نظر اقتصادی جریمه خواهد شد و اخراج می‌شود.

مسائل امنیتی مربوط به NFTها اغلب به کلاهبرداری‌های فیشینگ، آسیب‌پذیری‌های قرارداد هوشمند یا خطاهای کاربر (مانند افشای ناخواسته کلیدهای خصوصی) مربوط می‌شود، که امنیت خوب برای کیف پول را برای دارندگان NFT ضروری می‌کند.

<ButtonLink to="/security/">
  اطلاعات بیشتر در مورد امنیت
</ButtonLink>

## با NFTها بسازید {#build-with-nfts}

اکثر NFTها با استفاده از یک استاندارد ثابت به نام [ERC-721](/developers/docs/standards/tokens/erc-721/) ساخته می‌شوند. با این حال، استانداردهای دیگری وجود دارند که ممکن است بخواهید به آن‌ها نگاهی بیاندازید. استاندارد [ERC-1155](/developers/docs/standards/tokens/erc-1155/) که به‌ویژه در حوزه‌ی بازی مفید است، امکان استفاده از توکن‌های نیمه‌-مثلی را فراهم می‌کند. و اخیراً، [EIP-2309](https://eips.ethereum.org/EIPS/eip-2309) پیشنهاد شده است تا ضرب NFTها را بسیار کارآمدتر کند. این استاندارد به شما امکان می‌دهد تا در یک تراکنش، هر تعداد که دوست دارید NFT ضرب کنید!

## بیشتر بدانید {#further-reading}

- [اطلاعات هنر رمزنگاری‌شده](https://cryptoart.io/data) – ریچارد چن، به‌طور خودکار به‌روز می‌شود
- [OpenSea: کتاب مقدس NFT](https://opensea.io/blog/guides/non-fungible-tokens/) – _دوین فیزنر، 10 ژاویه 2020_
- [راهنمای NFT برای مبتدیان](https://linda.mirror.xyz/df649d61efb92c910464a4e74ae213c4cab150b9cbcc4b7fb6090fc77881a95d) – _لیندا ژی، ژانویه 2020_
- [هر چیزی که درباره‌ی متاورس باید بدانید](https://foundation.app/blog/enter-the-metaverse) – _تیم Foundation‏، foundation.app_
- [نه، کریپتوآرتیست‌ها به زمین آسیب نمی‌زنند](https://medium.com/superrare/no-cryptoartists-arent-harming-the-planet-43182f72fc61)
- [مصرف انرژی اتریوم](/energy-consumption/)
- [API توکن‌های معاوضه‌ناپذیر اتریوم](https://www.alchemy.com/list-of/nft-apis-on-ethereum) - _Alchemy_

<QuizWidget quizKey="nfts" />
