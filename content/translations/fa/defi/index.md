---
title: امور مالی غیرمتمرکز (DeFi)
description: نگاهی کلی بر امور مالی غیرمتمرکز بر پایه‌ی اتریوم
lang: fa
template: use-cases
emoji: ":money_with_wings:"
image: /images/use-cases/defi.png
alt: لوگوی اتر ساخته‌شده از آجرهای لگو.
sidebarDepth: 2
summaryPoint1: یک جایگزین جهانی و آِزاد برای سیستم مالی فعلی.
summaryPoint2: محصولاتی برای استقراض، پس‌انداز، سرمایه‌گذاری، معامله و سایر موارد.
summaryPoint3: بر پایه‌ی فناوری متن‌باز که هر کسی می‌تواند برای آن برنامه‌نویسی کند.
---

امور مالی غیرمتمرکز (DeFi) یک سیستم مالی جهانی و آزاد است که برای عصر اینترنت ساخته شده است؛ جایگزینی برای سیستمی غیرشفاف که شدیداً تحت کنترل است و ده‌ها سال است به این شیوه اداره می‌شود. این سیستم کنترل و شفافیت در رابطه با پولتان را فراهم می‌کند. این سیستم همچنین بازارهای جهانی را در دسترس شما قرار می‌دهد و جایگزینی برای پول محلی یا گزینه‌های بانکی محلی شما ارائه می‌دهد. محصولات DeFi خدمات مالی را به روی هر شخصی که به اینترنت دسترسی دارد باز می‌کنند و به‌طور کلی متعلق به کاربران هستند و توسط آن‌ها اداره می‌شوند. تابه‌حال ده‌ها میلیارد دلار ارز رمزنگاری‌شده به سمت برنامه‌های کاربری DeFi روان‌شده‌اند و این رقم روز به روز افزایش می‌یابد.

## DeFi چیست؟ {#what-is-defi}

DeFi یک واژه‌ی کلی برای محصولات و خدمات مالی در دسترس هر کسی است که می‌تواند از اتریوم استفاده کند – یعنی هرکسی که به اینترنت دسترسی دارد. با DeFi بازارها همواره باز هستند و هیچ قدرت متمرکزی نمی‌تواند پرداخت‌ها را مسدود کند یا دسترسی شما را محدود کند. خدماتی که پیش‌تر کند و در ریسک خطای انسانی بودند حالا خودکار و ایمن‌تر هستند و توسط برنامه‌هایی انجام می‌شوند که هر کسی می‌تواند آن‌ها را بررسی کرده و ایمنی‌شان را بسنجد.

اقتصاد ارزهای رمزنگاری‌شده بسیار روبه‌رشد است و در آن می‌توانید قرض بدهید، قرض بگیرید، خرید و فروش استقراضی انجام دهید، سود کسب کنید و کارهای دیگر انجام دهید. آرژانتینی‌های علاقه‌مند به ارزهای رمزنگاری‌شده از DeFi برای فرار از تورم فلج‌کننده استفاده کرده‌اند. شرکت‌ها پرداخت دستمزد‌ کارکنانشان به‌صورت آنلاین و در لحظه را شروع کرده‌اند. برخی افراد حتی میلیون‌ها دلار را بدون احراز هویت قرض گرفته‌اند و پس داده‌اند.

<YouTube id="H-O3r2YMWJ4" />

## DeFi در مقابل امور مالی سنتی {#defi-vs-tradfi}

یکی از بهترین راه‌های فهمیدن پتانسیل‌های DeFi، فهمیدن مشکلات امروزه است.

- برخی مردم دسترسی به ساخت حساب بانکی یا استفاده از خدمات مالی ندارند.
- دسترسی پایین به خدمات مالی می‌تواند باعث شود مردم نتوانند مشغول به کار شوند.
- خدمات مالی می‌توانند مانع از پرداخت حقوق شما شوند.
- یکی از هزینه‌های پنهان خدمات مالی، اطلاعات شخصی شماست.
- دولت‌ها و نهادهای متمرکز می‌توانند هر زمان خواستند بازارها را ببندند.
- ساعات خرید و فروش اغلب محدود به ساعات اداری ویژه‌ یک منطقه‌ زمانی است.
- به دلیل رویه‌های انسانی، تراکنش‌های مالی ممکن است روزها طول بکشند.
- خدمات مالی کارمزد دارند چرا که نهادهای میانجی می‌خواهند سهم خود را دریافت کنند.

### یک مقایسه: {#defi-comparison}

| DeFi                                                                                                       | امور مالی سنتی                                                                                                                                           |
| ---------------------------------------------------------------------------------------------------------- | -------------------------------------------------------------------------------------------------------------------------------------------------------- |
| شما مالک پول خود هستید.                                                                                    | پول‌ شما توسط شرکت‌ها نگهداری می‌شود.                                                                                                                    |
| شما کنترل می‌کنید که پولتان کجا برود و چگونه خرج شود.                                                      | شما باید به شرکت‌ها اعتماد کنید که پولتان را به شکل اشتباه مدیریت نکنند، مثلاً آن را به افراد پرریسک قرض ندهند.                                          |
| جابجایی پول در چند دقیقه انجام می‌شود.                                                                     | پرداخت‌ها ممکن است به دلیل فرایندهای دستی تا چند روز طول بکشد.                                                                                           |
| فعالیت تراکنش با نام مستعار انجام می‌شود.                                                                  | فعالیت مالی کاملاً وابسته به هویت شخص است.                                                                                                               |
| DeFi برای همه آزاد است.                                                                                    | شما باید برای استفاده از خدمات مالی درخواست بدهید.                                                                                                       |
| بازارها همواره باز هستند.                                                                                  | بازارها بسته می‌شوند چرا که کارمندان نیاز به استراحت دارند.                                                                                              |
| بر پایه‌ی شفافیت ساخته‌شده‌است – هر کس می‌تواند اطلاعات محصول را نگاه کند و نحوه‌ی کار سیستم را بررسی کند. | نهادهای مالی همانند کتاب‌های بسته هستند: نمی‌توانید از آن‌ها درخواست کنید که تاریخچه‌ی وام‌ها، تاریخچه‌ی دارایی‌های مدیریت‌شده‌ی آن‌ها و غیره را ببینید. |

<ButtonLink href="/dapps/?category=finance#explore">
  مشاهده‌ی برنامه‌های DeFi
</ButtonLink>

## همه چیز با بیت‌کوین شروع شد... {#bitcoin}

از خیلی جهات بیت‌کوین اولین برنامه‌ی DeFi محسوب می‌شود. بیت‌کوین به شما اجازه می‌دهد که ارزش را واقعاً در اختیار داشته باشید و کنترل کنید و برای هر کسی در هر کجای جهان بفرستید. بیت‌کوین این کار را با فراهم کردن راهی برای توافق بر یک دفترکل حاوی حساب‌های کاربری بدون نیاز به اعتماد به یک میانجی سوم برای تعداد زیادی آدم که به یکدیگر اعتماد ندارند انجام می‌دهد. بیت‌کوین برای همه آزاد است و هیچ‌کس نمی‌تواند برای آن قانون وضع کند. قوانین بیت‌کوین، مثل کمیابی و باز بودنش، در فناوری آن نهادینه شده‌اند. مانند امور مالی سنتی نیست که دولت‌ها بتوانند پول چاپ کنند که ارزش پس‌اندازهای شما کم شود و شرکت‌ها بتوانند بازارها را ببندند.

اتریوم بر همین اساس ساخته شده‌است. همانند بیت‌کوین، قوانین برای شما و هر کسی که به آن دسترسی دارد تغییر نمی‌کند. ولی همچنین این پول دیجیتال را با استفاده از [قراردادهای هوشمند](/glossary/#smart-contract) قابل‌برنامه‌نویسی نیز می کند تا بتوانید کارهایی فراتر از نگهداری و انتقال ارزش انجام دهید.

<YouTube id="qFBYB4W2tqU" />

## پول قابل‌برنامه‌ریزی {#programmable-money}

عجیب به نظر می‌رسد... «چرا باید بخواهم پولم را برنامه‌نویسی کنم؟» با این حال، این کار چیزی فراتر از ویژگی‌های پیش‌فرض توکن‌ها در اتریوم است. هر شخصی می‌تواند منطق را بر روی پرداخت‌ها برنامه‌نویسی کند. پس می‌توانید کنترل و ایمنی بیت‌کوین را در کنار خدمات ارائه‌شده توسط نهادهای مالی داشته باشید. با این ویژگی شما می‌توانید کارهایی با ارزهای رمزنگاری‌شده بکنید که با بیت‌کوین نمی‌توانستید انجام دهید؛ مثل قرض دادن و قرض گرفتن، برنامه‌ریزی کردن پرداخت‌ها، سرمایه‌گذاری در صندوق‌های سرمایه‌گذاری مبتنی بر شاخص و غیره.

<InfoBanner shouldSpaceBetween emoji=":eyes:">
  <div>اگر تازه پا به جهان اتریوم گذاشته‌اید، نگاهی به پیشنهاد‌های ما برای برنامه‌های DeFi جهت استفاده بیاندازید.</div>
  <ButtonLink href="/dapps/?category=finance#explore">
    مشاهده‌ی برنامه‌های DeFi
  </ButtonLink>
</InfoBanner>

## با DeFi چه کارهایی می‌توان کرد؟ {#defi-use-cases}

برای بیشتر خدمات مالی یک جایگزین غیرمتمرکز وجود دارد. اما اتریوم فرصت خلق محصولات مالی کاملاً جدید را هم فراهم می‌سازد. فهرست این خدمات همواره در حال گسترش است.

- [ارسال پول به اقصی نقاط جهان](#send-money)
- [به جریان انداختن پول در اقصی نقاط جهان](#stream-money)
- [دسترسی به پایدارزها](#stablecoins)
- [قرض گرفتن وجه با وثیقه](#lending)
- [قرض گرفتن بدون وثیقه](#flash-loans)
- [شروع پس‌انداز با ارزهای رمزنگاری‌شده](#saving)
- [معامله‌ی توکن‌ها](#swaps)
- [بزرگ کردن سبد سرمایه](#investing)
- [جذب سرمایه برای ایده‌ها](#crowdfunding)
- [خرید بیمه](#insurance)
- [مدیریت سبد سرمایه](#aggregators)

<Divider />

### ارسال سریع پول به اقصی نقاط جهان {#send-money}

اتریوم به عنوان یک زنجیره‌ی بلوکی، برای ارسال تراکنش‌ها به شکلی ایمن و در تمام جهان ساخته شده است. همانند بیت‌کوین، فرستادن پول به تمام نقاط جهان از طریق اتریوم به‌سادگی فرستادن یک ایمیل انجام می‌شود. تنها کافی است که [نام ENS متعلق](/glossary/#ens) به دریافت‌کننده‌ (مثل bob.eth) یا آدرس حساب او را در کیف‌پول خود وارد کنید و پول شما ظرف چند دقیقه (به‌طور معمول) به دست او خواهد رسید. برای دریافت و پرداخت پول شما نیاز به یک [کیف پول](/wallets/) دارید.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز پرداخت
</ButtonLink>

#### به جریان انداختن پول در اقصی نقاط جهان... {#stream-money}

شما همچنین می‌توانید پول را در اتریوم به جریان بیاندازید. با این ویژگی می‌توانید حقوق ماهانه‌ی هر فرد را در لحظه واریز کنید تا هر زمان که لازمش داشتند به پولشان دسترسی داشته باشند. یا چیزی مثل قفسه‌ی نگه‌داری وسایل یا اسکوتر برقی را در لحظه اجاره کنید.

و اگر نمی‌خواهید [اتر](/glossary/#ether) را ارسال یا استریم کنید چون ارزش آن ممکن است تغییر کند، ارزهای جایگزینی نیز در اتریوم وجود دارند: [استیبل‌کوین‌ها](/glossary/#stablecoin).

<Divider />

### دسترسی به پایدارزها {#stablecoins}

نوسانات ارزهای رمزنگاری‌شده برای بسیاری از محصولات مالی و هزینه‌کردهای عمومی یک مشکل محسوب می‌شود. جامعه‌ی DeFi این مشکل را با پایدرز حل کرده است. ارزش آن‌ها به یک دارایی دیگر متصل است؛ عموماً به یک ارز مشهور مثل دلار.

ارزهایی همچون Dai یا USDC ارزشی حدود یک دلار دارند. این موضوع باعث می‌شود برای کسب درآمد یا خرید عالی باشند. بسیاری از مردم در آمریکای لاتین از پایدارز به عنوان روشی برای حفاظت از پس‌انداز خود در دوران عدم‌اطمینان بسیار زیاد به ارزهایی که دولت خودشان ساخته است، استفاده کرده‌اند.

<ButtonLink href="/stablecoins/">
  اطلاعات بیشتر درباره‌ی پایدارز
</ButtonLink>

<Divider />

### قرض گرفتن {#lending}

قرض گرفتن پول از فراهم‌کنندگان غیرمتمرکز به دو شکل است.

- همتا به همتا، به این معنی که قرض‌گیرنده به‌طور مستقیم از یک قرض‌دهنده‌ی مشخص قرض می‌گیرد.
- بر پایه‌ی استخر که در آن قرض‌دهندگان وجوه (نقدینگی) را به یک استخر ارائه می‌دهند و قرض‌گیرندگان می‌توانند از آن قرض بگیرند.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز برای قرض گرفتن
</ButtonLink>

مزایای بسیاری برای استفاده از یک قرض‌دهنده‌ی غیرمتمرکز وجود دارد...

#### قرض گرفتن ضمن حفظ حریم خصوصی {#borrowing-privacy}

امروزه قرض گرفتن و قرض دادن پول به‌کلی به افراد دخیل در آن مربوط است. بانک‌ها پیش از وام دادن به شما مطمئن می‌شوند که آیا وام را بازپرداخت می‌کنید یا خیر.

قرض دادن غیرمتمرکز به احراز هویت هیچ‌یک از طرفین نیاز ندارد. در عوض، قرض‌گیرنده باید وثیقه‌ای بگذارد که قرض‌دهنده در صورت عدم بازپرداخت به‌صورت خودکار دریافتش خواهد کرد. برخی قرض‌دهندگان حتی [NFTها](/glossary/#nft) را به عنوان وثیقه می‌پذیرند. NFT سندی برای یک دارایی یکتا است؛ مثلاً یک نقاشی. [اطلاعات بیشتر درباره‌ی NFT](/nft/)

این ویژگی به شما امکان می‌دهد که بدون چک اعتباری یا دادن اطلاعات خصوصی، پول قرض بگیرید.

#### دسترسی به سرمایه‌های جهانی {#access-global-funds}

با استفاده از یک قرض‌دهنده‌ی غیرمتمرکز به سرمایه‌هایی از سراسر جهان دسترسی دارید، نه صرفاً سرمایه‌هایی که در اختیار بانک یا نهاد منتخبتان هستند. این موضوع باعث می‌شود که وام‌ها در دسترس‌تر بوده و نرخ بهره بهتر باشد.

#### کارآیی مالیاتی {#tax-efficiencies}

قرض گرفتن می‌تواند به شما اجازه دهد که از سرمایه‌هایی که نیاز دارید بدون فروختن اتر خود (که مالیات دارد) استفاده کنید. در عوض می‌توانید از ETH خود به‌عنوان وثیقه برای دریافت وام استیبل کوین استفاده کنید. با این کار جریان نقدینگی لازم را خواهید داشت و می‌توانید اتر خود را نگه‌داری کنید. پایدارزها توکن‌هایی هستند که هنگام نیاز به وجه نقد بسیار بهتر هستند، چون برخلاف اتر نوسانات ارزشی ندارند. [اطلاعات بیشتر درباره‌ی پایدارزها](#stablecoins)

#### وام لحظه‌ای {#flash-loans}

وام‌های لحظه‌ای یک شکل تجربی‌تر از قرض دادن غیرمتمرکز هستند که به شما اجازه می‌دهند بدون وثیقه گذاشتن یا در اختیار قرار دادن اطلاعات شخصی قرض بگیرید.

این نوع از وام در حال حاضر به‌طور گسترده برای افراد غیرفنی در دسترس نیست، اما اشاره‌ای است برای این که در آینده چه اتفاقاتی می‌تواند برای همه ممکن باشد.

این وام‌ها به این صورت کار می‌کنند که قرض‌ دادن و پس دادن قرض در یک تراکنش انجام می‌شود. اگر امکان بازپرداخت وام در لحظه نباشد، تراکنش برمی‌گردد، به گونه‌ای که گویی هرگز اتفاق نیافتاده است.

پول‌هایی که اغلب استفاده می‌شوند در استخر‌های نقدینگی (استخرهای بزرگی از پول که برای قرض دادن استفاده می‌شوند) نگه‌داری می‌شوند. اگر این پول‌ها در لحظه‌ای مشخص در حال استفاده نباشند، یک فرصت برای شخصی دیگر ایجاد می‌شود که این پول‌ها را قرض بگیرد، با آن کسب‌وکاری برای خود بسازد و سپس همه‌ی پول را دقیقاً در زمانی که قرض گرفته بازپس‌دهد.

این به این معناست که منطق بسیار زیادی را باید درون یک تراکنش مشخص گنجاند. یک مثال ساده می‌تواند این باشد که یک فرد، میزان زیادی از یک دارایی را با وام لحظه‌ای قرض بگیرد تا در صرافی دیگری با قیمتی بالاتر بفروشد.

بنابراین در یک تراکنش، اتفاقات زیر رخ می‌دهند:

- مقدار X $asset را به قیمت $1.00 از صرافی A قرض می‌گیرید
- X $asset را در صرافی B به قیمت $1.00 تومان به فروش می‌رسانید
- قرض خود را به صرافی A برمی‌گردانید
- سود خود منهای کارمزد تراکنش را نگه می‌دارید

اگر عرضه‌ی صرافی B ناگهان افت کند و این کاربر نتواند به میزان کافی برای پوشش دادن قرضش از این صرافی خرید کند، تراکنش انجام نمی‌شود.

برای این که بتوانید مثال پیش‌گفته را در نظام مالی سنتی دنیا انجام دهید، به مقدار بسیار زیادی پول نیاز دارید. این راهبردهای پول‌سازی تنها در دسترس افرادی هستند که سرمایه‌ی بسیار زیادی دارند. وام‌های لحظه‌ای نمونه‌ای از آینده‌ای هستند که داشتن پول از ملزومات پول درآوردن نخواهد بود.

<ButtonLink isSecondary href="https://aave.com/flash-loans/">
  اطلاعات بیشتر درباره‌ی وام‌های لحظه‌ای
</ButtonLink>

<Divider />

### شروع پس‌انداز با ارزهای رمزنگاری‌شده {#saving}

#### قرض دادن {#lending}

شما می‌توانید از قرض دادن ارزهای رمزنگاری‌شده‌ی خود به دیگران بهره کسب کنید و رشد سرمایه‌تان را به چشم ببینید. در حال حاضر نرخ بهره‌ بسیار بیشتر از آن چیزی است که احتمالاً در بانک‌های محلی‌تان دریافت می‌کنید (البته اگر به حد کافی خوش‌شانس باشید که چنین بانکی نزدیکتان باشد). این مثال را ببینید:

- شما 100 Dai، یک [پایدارز](/stablecoins/)، را به یک محصول مثل Aave قرض می‌دهید.
- شما 100 Aave Dai‏ (aDai) می‌گیرید. این توکن نمایش‌دهنده‌ی Dai قرض‌داده‌شده‌ی شما است.
- aDai شما بر اساس نرخ بهره زیاد می‌شود و می‌توانید شاهد افزایش میزان موجودی خود در کیف پولتان باشید. بسته به [نرخ درصدی سالیانه](/glossary/#apr)، موجودی کیف‌پول شما پس از چند روز یا حتی چند ساعت چیزی شبیه به 100.1234 خواهد بود!
- شما می‌توانید به‌اندازه‌ی aDaiهای موجودی خود در هر زمانی از حساب خود Dai برداشت کنید.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز قرض‌دهی
</ButtonLink>

#### بخت‌آزمایی‌های بدون باخت {#no-loss-lotteries}

بخت‌آزمایی‌های بدون باخت مثل PoolTogether روشی جدید، خلاقانه و لذت‌بخش برای سود کردن با پول هستند.

- شما 100 بلیط با 100 توکن Dai می‌خرید.
- 100 عدد plDai که نمایش‌دهنده‌ی 100 بلیطتان است دریافت می‌کنید.
- اگر یکی از بلیط‌های شما به عنوان بلیط برنده انتخاب شود، موجودی plDai شما به اندازه‌ی جایزه‌ی استخر افزایش می‌یابد.
- اگر برنده نشوید، 100 plDai شما به قرعه‌کشی هفته‌ی بعد منتقل می‌شود.
- می‌توانید به‌اندازه‌ی plDaiهایی که موجود دارید در هر زمانی از حساب خود Dai برداشت کنید.

جایزه‌ی استخر از بهره‌ای که با قرض‌دهی سپرده‌ی بلیط‌ها همچو مثال قرض‌دهی بالا به دست می‌آید، تولید می‌شود.

<ButtonLink isSecondary href="https://pooltogether.com">
  PoolTogether را امتحان کنید
</ButtonLink>

<Divider />

### مبادله‌ی توکن‌ها {#swaps}

هزاران توکن روی اتریوم وجود دارند. صرافی‌های غیرمتمرکز (DEXها) به شما اجازه می‌دهند هر زمان که خواستید توکن‌های مختلف را مبادله کنید. شما هیچ وقت کنترل دارایی خود را از دست نمی‌دهید. این کار مثل مراجعه به صرافی در سفر به کشوری دیگر است. تفاوت در این است که صرافی‌های DeFi هرگز بسته نمی‌شوند. بازارها به‌صورت شبانه‌روزی در تمام 365 روز سال باز هستند و فناوری تضمین می‌کند همواره شخصی وجود داشته باشد که معامله را بپذیرد.

برای مثال، اگر بخواهید از بخت‌آزمایی بدون باخت PoolTogether استفاده کنید (بالاتر توضیح داده‌ایم)، به توکنی مثل Dai یا USDC نیاز خواهید داشت. این صرافی‌های غیرمتمرکز به شما اجازه می‌دهند که اتر (ETH) خود را به این توکن‌ها تبدیل کنید و وقتی کارتان تمام شد به حالت اول تبدیل کنید.

<ButtonLink href="/dapps/?category=finance#explore">
  مشاهده‌ی صرافی‌های توکن‌ها
</ButtonLink>

<Divider />

### معامله‌ی پیشرفته {#trading}

برای معامله‌گرانی که می‌خواهند کمی کنترل بیشتری داشته باشند، گزینه‌های پیشرفته‌تر در دسترس است. سفارش محدود، معاملات دائمی (perpetuals)، معاملات حاشیه‌ای (margin trading) و موارد دیگر امکان‌پذیر است. با مبادله‌ی غیرمتمرکز به نقدینگی جهانی متصل خواهید شد، بازار هرگز بسته نخواهد شد و همواره کنترل دارایی‌تان را در دست خواهید داشت.

وقتی از صرافی‌های متمرکز استفاده می‌کنید مجبور هستید که دارایی‌تان را پیش از معامله به آن‌ها منتقل کنید و برای نگه‌داری دارایی‌تان به آن‌ها اعتماد کنید. دارایی‌های شما وقتی به صرافی‌های متمرکز منتقل شده‌اند در خطر هستند، چون صرافی‌های متمرکز اهداف جذابی برای هکرها هستند.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز معامله
</ButtonLink>

<Divider />

### سبد خود را بزرگ کنید {#investing}

محصولات مدیریت سرمایه‌ای روی اتریوم وجود دارد که سعی می‌کنند سبد سرمایه‌ای شما را بر اساس راهبرد انتخابی‌تان بزرگ کنند. این کار به‌صورت خودکار انجام می‌شود، برای همه آزاد است و نیازی به مدیریت انسانی ندارد که بخشی از سود را از آن خود کند.

یک مثال خوب برای این موضوع [صندوق مبتنی بر شاخص DeFi Pulse‏ (DPI)](https://defipulse.com/blog/defi-pulse-index/) است. این صندوق به‌طور خودکار در موجودی خود تغییر ایجاد می‌کند تا مطمئن شود که سبد دارایی‌های شما همواره شامل بهترین توکن‌های DeFi از نظر ارزش بازار است. شما هیچ گاه نیاز به مدیریت هیچ یک از جزییات ندارید و هر زمان بخواهید می‌توانید سرمایه‌ی خود را خارج کنید.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز سرمایه‌گذاری
</ButtonLink>

<Divider />

### جذب سرمایه برای ایده‌ها {#crowdfunding}

اتریوم یک پلتفرم ایده‌آل برای تأمین مالی جمعی است:

- سرمایه‌گذاران بالقوه می‌توانند از هر جایی باشند – اتریوم و توکن‌هایش به روی هر کسی در هر جای جهان باز هستند.
- برای همه شفاف است و در نتیجه سرمایه‌گذاران می‌توانند اثبات کنند که چه قدر سرمایه افزوده‌اند. حتی می‌توانید بررسی کنید که این سرمایه‌ها چگونه و در چه جهتی استفاده می‌شوند.
- سرمایه‌گذاران می‌توانند بازگشت سرمایه‌ی خودکار تعیین کنند؛ مثلاً برای زمانی که تا یک مهلت زمانی مشخص، حداقل مبلغ به دست نیامده است.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز تأمین مالی جمعی
</ButtonLink>

#### تأمین مالی درجه دوم {#quadratic-funding}

اتریوم نرم‌افزاری متن‌باز است و بخش زیادی از کارهای انجام‌شده برای آن تاکنون توسط جامعه‌ی آن تأمین مالی شده است. این موضوع باعث رشد مدل جدید و جالبی از جذب سرمایه شد: تأمین مالی درجه دوم. این مدل از پتانسیل بهبود روش تأمین مالی هر نوع عام‌المنفعه در آینده برخوردار است.

تأمین مالی درجه دوم اطمینان حاصل می‌کند پروژه‌هایی که بیشترین سرمایه را جذب می‌کنند آن‌هایی باشند که دارای بیشترین تقاضای منحصربه‌فرد هستند. به عبارت دیگر، پروژه‌هایی که برای بهبود زندگی اکثریت مردم بنا شده‌اند. این مدل به‌صورت زیر کار می‌کند:

1. یک استخر تطابقی از سرمایه‌های اهدایی وجود دارد.
2. یک دوره‌ی جذب سرمایه‌ی عمومی شروع می‌شود.
3. مردم می‌توانند تقاضای خود برای یک پروژه را با اهدای مقداری پول مشخص کنند.
4. زمانی که این دور به پایان رسید، استخر تطابقی بین پروژه‌ها توزیع می‌شود. پروژه‌هایی که بیشترین تقاضای منحصربه‌فرد را دارند بیشترین میزان سرمایه را از استخر تطابقی دریافت می‌کنند.

این بدین معنا است که پروژه‌ی A با 100 اهدای 1 دلاری می‌تواند سرمایه‌ی بیشتری از پروژه‌ی B با یک اهدای 10,000 دلاری جذب کند (بسته به این که ابعاد استخر تطابقی چه قدر باشد).

<ButtonLink href="https://wtfisqf.com">
  اطلاعات بیشتر درباره‌ی تأمین مالی درجه دوم
</ButtonLink>

<Divider />

### بیمه {#insurance}

هدف بیمه‌ی غیرمتمرکز ارزان‌تر ساختن، سریع‌تر شدن فرایند پرداخت و شفافیت بیشتر صنعت بیمه‌ است. با خودکارسازی بیشتر، پوشش مالی به صرفه‌تر و پرداخت‌ها بسیار سریع‌تر خواهند بود. اطلاعاتی که برای تصمیم‌گیری درباره‌ی ادعای دریافت خسارت شما استفاده می‌شوند کاملاً شفاف هستند.

محصولات اتریوم، همچون هر نرم‌افزار دیگر، ممکن است دچار باگ یا مشکل شوند. بنابراین اکنون محصول بیمه‌ای بسیار زیادی در این فضا روی محافظت از کاربرانشان در برابر از دست دادن سرمایه تمرکز دارند. با این حال، پروژه‌هایی وجود دارند که برای پوشش تمام خطرات مربوط به زندگی اجرا می‌شوند. یک مثال خوب، پوشش Etherisc's Crop است که هدفش [ محافظت از مالکان مزارع کوچک در کنیا در مقابل خشکی و سیل](https://blog.etherisc.com/etherisc-teams-up-with-chainlink-to-deliver-crop-insurance-in-kenya-137e433c29dc) است. بیمه‌ی غیرمتمرکز می‌تواند به‌نسبت بیمه‌ی سنتی، پوشش ارزان‌تری به کشاورزان ارائه دهد.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز بیمه‌ای
</ButtonLink>

<Divider />

### تجمیع‌کنندگان و سبدگردانان {#aggregators}

با در نظر گرفتن همه‌ی این مسائل، شما به راهی نیاز دارید که بتوانید بر همه‌ی سرمایه‌گذاری‌هایتان، وام‌هایتان و معاملاتتان نظارت داشته باشید. محصولاتی وجود دارند که به شما امکان می‌دهند بتوانید از یکجا بر همه‌ی فعالیت‌های DeFiتان نظارت کنید. این زیبایی مهندسی باز DeFi است. تیم‌ها می‌توانند رابط‌های کاربری‌ای بسازند که نه‌تنها بتوانید موجودی حساب‌هایتان را از طریق آن‌ها ببینید، بلکه بتوانید از ویژگی‌های آن‌ها نیز بهره ببرید. شاید وقتی در دنیای DeFi بیشتر کاوش کردید، این ویژگی را کارگشا بیابید.

<ButtonLink href="/dapps/?category=finance#explore">
  مشاهده‌ی برنامه‌های غیرمتمرکز سبدگردانی
</ButtonLink>

<Divider />

## DeFi چگونه کار می‌کند؟ {#how-defi-works}

DeFi از ارزهای رمزنگاری شده و قرارداد هوشمند استفاده می‌کند تا خدماتی را بدون حضور میانجی ارائه دهد. در دنیای مالی امروز، نهادهای مالی به عنوان تضمین‌کننده های تراکنش‌ ها ایفای نقش می‌کنند. این موضوع به این نهادها قدرت بسیار زیادی می‌دهد، چرا که پول شما از دل آن‌ها می‌گذرد. به‌علاوه، میلیاردها انسان در سراسر جهان حتی نمی‌توانند حساب بانکی داشته باشند.

در DeFi یک قرارداد هوشمند جایگزین نهادهای مالی در تراکنش‌‌ها می‌شود. قرارداد هوشمند نوعی حساب اتریوم است که می‌‌تواند سرمایه را در خود نگه‌داری کند و آن را در شرایط خاصی به شخصی بفرستد یا مسترد کند. هیچ‌کس نمی‌تواند وقتی قرارداد هوشمند در حال کار است آن را تغییر دهد – این قرارداد همواره به شکلی که برنامه‌نویسی شده کار خواهد کرد.

یک قرارداد که برای واریز مقرری یا پول توجیبی طراحی شده‌ است، می‌تواند به گونه‌ای برنامه‌نویسی شود که هر جمعه از حساب A به حساب B پول واریز کند. و این کار را تا زمانی انجام خواهد داد که حساب A پول کافی داشته باشد. هیچ‌کس نمی‌‌تواند قرارداد را تغییر دهد و حساب C را به‌عنوان گیرنده اضافه کند تا پول بدزدد.

به‌علاوه، قراردادها برای همه عمومی هستند تا هر کسی بتوانند آن‌ها را بررسی و امنیت‌سنجی کند. این بدین معنا است که قراردادهای بد اغلب خیلی زود مورد بررسی موشکافانه‌ی جامعه قرار می‌گیرند.

این به این معنا است که در حال حاضر باید به افرادی که در جامعه‌ی اتریوم فنی‌تر هستند و می‌توانند کدها را بخوانند، بیشتر اعتماد کنیم. جامعه‌ی مبتنی بر متن‌باز کمک می‌کند که توسعه‌دهندگان تحت‌نظر باقی بمانند، اما وقتی قراردادهای هوشمند راحت‌تر قابل‌خواندن شوند و راه‌های دیگری برای سنجش اعتبار لازم کدها توسعه داده‌شوند، این نیاز از بین خواهد رفت.

## اتریوم و DeFi {#ethereum-and-defi}

به چند دلیل، اتریوم زیربنایی عالی برای DeFi است:

- هیچ‌کس مالک اتریوم یا قراردادهای هوشمند روی آن نیست – این موضوع، فرصت استفاده از DeFi را در اختیار همه قرار می‌دهد. این موضوع همچنین به این معنا است که کسی نمی‌تواند قوانین را برای شخص شما عوض کند.
- محصولات DeFi همگی یک زبان مشترک در پشت‌صحنه دارند: اتریوم. این بدان معناست که بسیاری از محصولات در کنار هم و با هم کار می‌کنند. شما می توانید توکن‌ها را در یک پلتفرم قرض دهید و توکن‌های سودتان را در یک بازار متفاوت در یک برنامه‌ی کاملاً متفاوت مبادله کنید. چیزی شبیه نقد کردن امتیازات باشگاه مشتریان در بانک محلی‌تان.
- توکن‌ها و ارزهای رمزنگاری‌شده درون اتریوم که یک دفتر کل اشتراکی است قرار گرفته‌اند – نگه‌داری از تراکنش‌ها و تملک‌ها کار اتریوم است.
- اتریوم آزادی کامل مالی را در اختیار شما قرار می‌دهد – بیشتر محصولات هرگز کنترل سرمایه‌ی شما را به دست نمی‌گیرند و کنترل آن به‌طور کامل در اختیار شما خواهد بود.

می‌توانید DeFi را در قالب چند لایه در نظر بگیرید:

1. زنجیره‌ی بلوکی – اتریوم شامل تاریخچه‌ی تراکنش‌ها و وضعیت حساب‌ها است.
2. دارایی‌ها – [اتر (ETH)](/eth/) و دیگر توکن‌ها (ارزها).
3. پروتکل‌ها – [قراردادهای هوشمندی](/glossary/#smart-contract) که عملکرد را امکان‌پذیر می‌کنند؛ مثلاً خدمتی که امکان قرض دادن دارایی‌ها را به صورت غیرمتمرکز فراهم می‌کند.
4. [برنامه‌های کاربردی](/dapps/) – محصولاتی که برای مدیریت و دسترسی به پروتکل‌ها استفاده می‌کنیم.

توجه: بیشتر دیفای از [استاندارد ERC-20](/glossary/#erc-20) استفاده می‌کنند. اپلیکیشن‌ها در دیفای از یک ارز همسان برای اتر به نام رپد اتر (WETH) استفاده می‌کنند. [درباره رپد اتر بیشتر بدانید](/wrapped-eth).

## DeFi را بسازید {#build-defi}

DeFi یک جنبش متن‌باز است. پروتکل‌ها و برنامه‌های کاربردی DeFi همگی به روی شما باز هستند تا آن‌ها را بررسی کنید، فورک کنید، و روی آن‌ها خلاقیت به خرج دهید. به دلیل این ساختار لایه‌ای (که همگی از زنجیره‌ی بلوکی و دارایی‌های پایه یکسان استفاده می‌کنند)، پروتکل‌ها می‌توانند با یکدیگر ترکیب شده و تطبیق داده‌شوند تا فرصت‌‌های ترکیبی منحصربه‌فردی را ایجاد کنند.

<ButtonLink href="/developers/docs/dapps/">
  اطلاعات بیشتر درباره‌ی ساختن برنامه‌‌های غیرمتمرکز
</ButtonLink>

## بیشتر بخوانید {#further-reading}

### داده‌های DeFi {#defi-data}

- [DeFi Prime](https://defiprime.com/)
- [DeFi Llama](https://defillama.com/)

### مقاله‌های DeFi {#defi-articles}

- [راهنمای امور مالی غیرمتمرکز (DeFi) برای مبتدیان](https://blog.coinbase.com/a-beginners-guide-to-decentralized-finance-defi-574c68ff43c4) – _Sid Coelho-Prabhu، تاریخ 6 ژانویه 2020_

### ویدیوها {#videos}

- [Finematics - decentralized finance education](https://finematics.com/) – _ویدیوهایی درباره‌ی DeFi_
- [The Defiant](https://www.youtube.com/playlist?list=PLaDcID4s1KronHMKojfjwiHL0DdQEPDcq) - _مقدمات DeFi: هر آنچه لازم است برای شروع در این فضای کمابیش گیج‌کننده بدانید._
- [Whiteboard Crypto](https://youtu.be/17QRFlml4pA)‏ _DeFi چیست؟_

### جوامع {#communities}

- [سرور دیسکورد DeFi Llama](https://discord.defillama.com/)
- [سرور دیسکورد DeFi Pulse](https://discord.gg/Gx4TCTk)
