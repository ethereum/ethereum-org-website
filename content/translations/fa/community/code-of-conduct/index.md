---
title: آیین‌نامه رفتاری
description: استانداردهای اصلی که ما در کل فضای ethereum.org برای آن‌ها تلاش می‌کنیم.
lang: fa
---

# آیین‌نامه رفتاری {#conduct-intro}

## مأموریت {#mission}

توسعه و حفظ جامع‌ترین و دسترس‌پذیرترین مرکز دانش برای شبکۀ اتریوم.

## ارزش‌ها {#values}

جامعۀ ethereum.org در تلاش است که این‌گونه باشد:

- آموزشی؛ با قصد کمک به همه افراد در فهمیدن اتریوم
- فراگیر
- در دسترس
- جامعه-محور
- متمرکز بر تکنولوژی و کاربردهای اصلی اتریوم
- متمرکز بر معنای کلی و اصول طراحی اتریوم

## آنچه ما نیستیم {#what-we-are-not}

- وبسایت بنیاد اتریوم
- یک پلتفرم برای ترویج سرمایه‌گذاری و یا کسب سود از هر نوعی
- پلتفرمی برای ارتقا یا حمایت از پروژه‌ها یا سازمان‌ها
- یک DEX یا CEX یا نوع دیگری از پلتفرم‌های مالی
- پلتفرمی که مشاورۀ مالی یا حقوقی از هر نوع ارائه می‌دهد

## آیین‌نامه رفتاری {#code-of-conduct}

### تعهد {#pledge}

مشارکت باز و آزادانه، هستۀ اصلی صفات و شخصیت جامعۀ ethereum.org است. ما یک وبسایت و جامعه‌ای استقراریافته توسط هزاران مشارکت‌کننده هستیم که فقط از طریق ایجاد یک محیط مشارکتی و پذیرا امکان‌پذیر است. برای این مقصود، مشارکت‌کنندگان تعهد می‌دهند که یک محیط عاری از تعرض و آزار برای تمام اعضای مشارکت‌جو در هر یک از پلتفرم‌ها و انجمن‌های ethereum.org به وجود آورند. وبسایت ethereum.org پذیرای هر فردی است که به مشارکت سازنده و دوستانه علاقه دارد و بدون توجه به سن، قومیت، جنسیت، هویت، سطح مهارت و تجربه، زمینۀ کاری، تحصیلات، وضعیت اقتصادی-اجتماعی، ملیت، ظاهر شخصی، نژاد، مذهب یا هر بُعد دیگر گوناگونی، به آن‌ها ارزش می‌نهد.

### محدوده {#scope}

این آیین‎‌نامۀ رفتاری در تمام فضای کاری ethereum.org مانند GitHub، Discord، Twitter، Figma Crowdin و سایر پلتفرم‌های آنلاین و همچنین هر جا که این جامعه در فضای عمومی دنیای واقعی (نشست‌ها، کنفرانس‌ها و رویدادها) ظاهر می‌شود، صادق است.

### استانداردهای ما {#our-standards}

مثال‌های رفتاری که به ایجاد یک محیط سازنده و مثبت کمک می‌کند شامل این موارد است:

- استفاده از زبان خوشایند و فراگیر
- محترم شمردن تجربیات و دیدگاه‌های متفاوت
- پذیرش موقرانه و یا طرح همدلانۀ انتقاد‌های سازنده
- حفظ آرامش و رفتار حرفه‌ای هنگام حل تعارض‌ها و اختلاف نظر
- نشان دادن همدلی و بردباری در مواجهه با سایر اعضای جامعه
- تشویق و تقویت آرا و نظرات جدید در جامعه

مثال‌های رفتارهای غیرقابل پذیرش از سوی اعضا شامل این موارد است:

- خشونت فیزیکی، خشونت تهدید آمیز یا ترغیب و ترویج خشونت فیزیکی از هر نوع
- استفاده از زبان و تصاویر جنسیت‌زده یا تحمیل توجه جنسی ناخواسته
- جعل هویت سایرین یا ادعای دروغِ داشتن رابطه با یک فرد یا سازمان
- مسخره کردن، نظرات توهین‌آمیز یا تحقیرآمیز و حملات شخصی یا سیاسی
- آزار رساندن به سایر اعضای جامعه در کانال‌های عمومی و خصوصی
- منتشر کردن اطلاعات خصوصی دیگران مانند آدرس فیزیکی یا الکترونیکی، بدون اجازۀ صریح
- مهندسی اجتماعی، اسکم کردن یا اعمال نفوذ بر اعضای جامعه
- تبلیغ و ترویج فرصت‌های سرمایه‌گذاری‌، توکن‌ها، پروژه‌ها یا هر نوع دیگر از عایدی شخصی مالی یا غیرمالی
- ارسال اطلاعات هرز به سرور با موضوعات غیرمرتبط
- بی‌اعتنایی به درخواست‌ها و هشدارهای مدیران انجمن‌ها و جوامع
- اقدام به هر گونه رفتار دیگر که در یک محیط حرفه‌ای می‌تواند نامناسب پنداشته شود

### گزارش‌دهی {#reporting}

تخطی از آیین‌نامه رفتاری، اغلب بر اعضای جامعه آشکار خواهد بود چون ما هر کاری را در کانال‌ها و فضای باز و عمومی انجام می‌دهیم، در واقع می‌گذاریم خودِ اعضای جامعه، پلیس باشند و نظم را برقرار کنند.

به هر حال اگر اتفاقی افتاد که از نظرتان نیاز به توجه و رسیدگی دارد، می‌توانید آن را با فردی که نقش میانجی‌گری دارد (برای مثال راهنمای دیسکورد) مطرح کنید تا بتوانند به فرایند بررسی و واکنش مناسب کمک کنند.

هنگام گزارش‌دهی بهتر است تا جایی که می‌توانید جزئیات مختلف مانند مثال‌های خاص و برچسب‌های زمان را درج کنید. این کار در دست‌یابی به نتیجه‌ای عادلانه اثربخش است.

### اعمال قانون {#enforcement}

افرادی که قوانین رفتاری را نقض کنند، بسته به شدت عمل ممکن است هشدار بگیرند، به صورت موقت محروم شوند یا مشمول ممنوعیت دائمی از جامعۀ ethereum.org شوند.
