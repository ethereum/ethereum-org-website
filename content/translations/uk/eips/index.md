---
title: Пропозиції покращення Ethereum (EIP)
description: Основна інформація, необхідна для розуміння EIP
lang: uk
---

# Вступ до пропозицій покращення Ethereum (EIP) {#introduction-to-ethereum-improvement-proposals}

## Що таке EIP? {#what-are-eips}

[Пропозиції покращення Ethereum (Ethereum Improvement Proposals, EIP)](https://eips.ethereum.org/) — це стандарти, які точно визначають потенційно нові функції або процеси для Ethereum. EIP містять технічні специфікації для запропонованих змін і використовуються як «джерело істини» для спільноти. Мережеві оновлення та програмні стандарти для Ethereum обговорюються та розробляються на основі процесів EIP.

Кожен учасник спільноти Ethereum має можливість створити EIP. Вказівки щодо написання EIP містяться в документі [EIP-1](https://eips.ethereum.org/EIPS/eip-1). В EIP насамперед має надаватися чітка технічна специфікація в поєднанні з невеликою мотивацією. Автор EIP несе відповідальність за досягнення консенсусу в спільноті й документування альтернативних думок. Враховуючи високий технічний бар’єр подання правильного стандарту EIP, історично склалося так, що більшість авторів EIP є зазвичай розробниками програм або протоколів.

## Чому EIP такі важливі? {#why-do-eips-matter}

EIP відіграють першочергову роль у фіксуванні на платформі Ethereum змін, які відбуваються. За їх допомогою люди можуть пропонувати, обговорювати й приймати зміни. Існують [різні типи EIP](https://eips.ethereum.org/EIPS/eip-1#eip-types), зокрема основні EIP для змін протоколу низького рівня, що впливають на консенсус і вимагають оновлення мережі, як-от [EIP-1559](https://eips.ethereum.org/EIPS/eip-1559), і ERC для програмних стандартів, як-от [EIP-20](https://eips.ethereum.org/EIPS/eip-20) і [EIP-721](https://eips.ethereum.org/EIPS/eip-721).

Кожне мережеве оновлення складається з набору EIP, які мають застосовуватися кожним [клієнтом Ethereum](/learn/#clients-and-nodes) у мережі. Це означає, що для того, аби залишатися в консенсусі з іншими клієнтами в головній мережі Ethereum, розробники клієнтів повинні переконатися, що всі вони застосували необхідні EIP.

Крім надання технічних специфікацій для змін, EIP призначені для процесів керування в Ethereum: будь-хто може запропонувати EIP, після чого різні зацікавлені сторони спільноти обговорюватимуть цю пропозицію, щоб визначити, чи потрібно її прийняти як стандарт або включити до мережевого оновлення. Оскільки додаткові EIP не мають прийматися всіма програмами (наприклад, можна створити взаємозамінний токен, який не застосовуватиме EIP-20), але основні EIP повинні бути загальноприйнятими (адже всі вузли необхідно оновлювати, щоб вони залишалися частиною однієї мережі), основні EIP потребують ширшого консенсусу серед спільноти, ніж додаткові EIP.

## Історія EIP {#history-of-eips}

[Пропозиції покращення Ethereum (EIP) у сховищі GitHub](https://github.com/ethereum/EIPs) були створені в жовтні 2015 року. Процес EIP заснований на процесі [пропозицій покращення біткоїнів (BIP)](https://github.com/bitcoin/bips), який зі свого боку заснований на процесі [пропозицій покращення Python (Python Enhancement Proposals, PEP)](https://www.python.org/dev/peps/).

Редактори EIP долучаються до процесу перевірки EIP та стежать за технічною правильністю й відсутністю проблем із форматуванням, а також виправляють орфографічні та граматичні помилки й стиль коду. Мартін Бецзе, Віталік Бутерін, Ґевін Вуд і кілька інших осіб були першими редакторами EIP з 2015 до кінця 2016 року.

Поточні редактори EIP

- Алекс Береґшаші (@axic)
- Ґевін Джон (@Pandapip1)
- Ґреґ Колвін (@gcolvin)
- Метт Ґарнетт (@lightclient)
- Сем Вілсон (@SamWilsn)

Редактори Emeritus EIP

- Кейсі Детріо (@cdetrio)
- Гадсон Джеймсон (@Souptacular)
- Мартін Бецзе (@wanderer)
- Майка Золту (@MicahZoltu)
- Нік Джонсон (@arachnid)
- Нік Сейверс (@nicksavers)
- Віталік Бутерін (@vbuterin)

Якщо ви хочете стати редактором EIP, ознайомтеся з документом [EIP-5069](https://eips.ethereum.org/EIPS/eip-5069).

Редактори EIP вирішують, коли пропозиція є готовою стати EIP, і допомагають авторам EIP просувати свої пропозиції. Автори [Ethereum Cat Herders](https://www.ethereumcatherders.com/) допомагають організувати зустрічі між редакторами EIP та спільнотою (див. [EIPIP](https://github.com/ethereum-cat-herders/EIPIP)).

Повний процес стандартизації разом із графіком подано в документі [EIP-1](https://eips.ethereum.org/EIPS/eip-1)

## Дізнайтеся більше {#learn-more}

Якщо ви хочете почитати більше про EIP, перейдіть на [сайт EIP](https://eips.ethereum.org/) і ознайомтеся з документом [EIP-1](https://eips.ethereum.org/EIPS/eip-1). Ось кілька корисних посилань:

- [Список усіх EIP](https://eips.ethereum.org/all)
- [Опис усіх типів EIP](https://eips.ethereum.org/EIPS/eip-1#eip-types)
- [Опис усіх статусів EIP](https://eips.ethereum.org/EIPS/eip-1#eip-process)

## Візьміть участь {#participate}

Будь-хто може створювати EIP. Перед надсиланням пропозиції потрібно прочитати документ [EIP-1](https://eips.ethereum.org/EIPS/eip-1), у якому окреслено процес EIP та написання EIP, і отримати відгук від спільноти [Ethereum Magicians](https://ethereum-magicians.org/), яка обговорює пропозиції перед подаванням їх чорнових варіантів.

## Джерела {#references}

<cite class="citation">

Вміст сторінки, частково взятий з публікації [Керування розробкою протоколу Ethereum і координація оновлення мережі](https://hudsonjameson.com/2020-03-23-ethereum-protocol-development-governance-and-network-upgrade-coordination/) авторства Гадсона Джеймсона

</cite>
