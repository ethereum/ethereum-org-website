---
title: Розумні контракти
description: Нетехнічне знайомство зі смартконтрактами
lang: uk
---

# Коротко про розумні контракти {#introduction-to-smart-contracts}

Смартконтракти є основними будівельними блоками прикладного рівня Ethereum. Це комп’ютерні програми, які зберігаються в [блокчейні](/glossary/#blockchain) й слідують логіці "якщо це, то те" і гарантовано виконуються за правилами, визначеними їх кодом, який неможливо змінити після створення.

Термін «смартконтракт» ввів Нік Сабо. У 1994 він написав [введення в концепцію](https://www.fon.hum.uva.nl/rob/Courses/InformationInSpeech/CDROM/Literature/LOTwinterschool2006/szabo.best.vwh.net/smart.contracts.html), а в 1996 році — [дослідження того, що можуть зробити смартконтракти](https://www.fon.hum.uva.nl/rob/Courses/InformationInSpeech/CDROM/Literature/LOTwinterschool2006/szabo.best.vwh.net/smart_contracts_2.html).

Сабо передбачив створення цифрового ринку, де автоматичні, [криптографічно захищені](/glossary/#cryptography) процеси дають змогу здійснювати транзакції і бізнес-функції без довірених посередників. Смартконтракти в Ethereum втілюють це бачення в життя.

Перегляньте відео від **Finematics** про смартконтракти:

<YouTube id="pWGLtjG-F5c" />

## Довіра до звичайних контрактів {#trust-and-contracts}

Одна з найбільших проблем, пов’язаних із традиційними контрактами, — зобов’язання довірених осіб виконувати їх положення.

Розгляньмо приклад.

Аліна й Борис влаштовують велозмагання. Скажімо, Аліна закладається на 100 гривень, що вона переможе. Борис упевнений, що переможцем стане він, і погоджується на парі. Зрештою, Аліна фінішує набагато швидше, ніж Борис, і стає очевидним переможцем. Але Борис відмовляється платити, стверджуючи, що Аліна схитрувала.

Цей простенький приклад ілюструє проблему будь-якого звичайного контракту. Навіть якщо умови будуть виконані (ви переможете у велозмаганні), вам однаково потрібно довіряти іншій особі щодо виконання умов контракту (виплати грошей за парі).

## Цифровий торговий автомат {#vending-machine}

Смартконтракт можна порівняти з торговим автоматом, механізм роботи якого дійсно схожий — виконання конкретних дій із вхідними даними гарантують заздалегідь визначені результати.

- Ви вибираєте продукт.
- Торговий автомат показує ціну
- Ви платите відповідну ціну.
- Торговий автомат перевіряє, чи ви заплатили потрібну суму.
- Торговий автомат дає вам ваш товар.

Торговий автомат видасть бажаний продукт лише після виконання всіх вимог. Якщо ви не виберете продукт або не внесете достатньо грошей, торговий автомат не видасть вам продукт.

## Автоматичне виконання {#automation}

Основною перевагою смартконтракту є те, що він детерміновано виконує однозначний код за виконання певних умов. Не потрібно чекати, поки людина інтерпретує або домовиться про результат. Це усуває необхідність довірених посередників.

Наприклад, ви можете написати смартконтракт, який утримуватиме кошти на умовному депонуванні для дитини, даючи їй змогу зняти їх після настання певної дати. Якщо дитина спробує зняти кошти до зазначеної дати, смартконтракт не буде виконано. Або ви можете укласти контракт, який автоматично надаватиме вам цифрову версію права власності на автомобіль після внесення оплати продавцю.

## Передбачувані результати {#predictability}

Традиційні контракти неоднозначні, тому що вони покладаються на людей для їх інтерпретації та реалізації. Наприклад, два судді можуть інтерпретувати контракт по-різному, що може призвести до непослідовних рішень і нерівних результатів. Смартконтракти усувають таку можливість. Натомість вони передбачають чітке виконання на основі умов, записаних у коді контракту. Ця точність означає, що за однакових обставин смартконтракт видаватиме однакові результати.

## Публічний характер інформації {#public-record}

Смартконтракти стають у пригоді під час аудиту й відстеження. Оскільки смартконтракти Ethereum перебувають у загальнодоступному блокчейні, будь-хто може миттєво відстежити передачу активів та іншу пов’язану інформацію. Наприклад, ви можете перевірити, чи хтось надіслав гроші на вашу адресу.

## Захист конфіденційності {#privacy-protection}

Смартконтракти також захищають вашу конфіденційність. Оскільки Ethereum — це мережа під псевдонімами (ваші транзакції публічно прив’язані до унікальної криптографічної адреси, а не вашої особи), ви можете захистити свою конфіденційність від спостерігачів.

## Зрозумілі умови {#visible-terms}

Нарешті, як і в разі традиційних контрактів, ви можете перевірити умови смартконтракту, перш ніж підписувати його (або іншим чином взаємодіяти з ним). Прозорість смартконтракту гарантує, що кожен може його ретельно вивчити.

## Приклади використання смартконтрактів {#use-cases}

Смартконтракти можуть власне робити все те, що й звичайні комп’ютерні програми.

Вони можуть виконувати обчислення, створювати валюту, зберігати дані, карбувати [NFT](/glossary/#nft), надсилати повідомлення і навіть генерувати графіку. Ось кілька популярних прикладів із реального світу:

- [Стейблкоїни](/stablecoins/)
- [Створення та розповсюдження унікальних цифрових активів](/nft/)
- [Автоматичний і відкритий обмін валют](/get-eth/#dex)
- [Децентралізовані ігри](/dapps/?category=gaming#explore)
- [Страховий поліс, який виплачується автоматично](https://etherisc.com/)
- [Стандарт, який дає змогу створювати індивідуальні, взаємосумісні валюти](/developers/docs/standards/tokens/)

## Довідкові джерела {#further-reading}

- [Як смартконтракти змінять світ](https://www.youtube.com/watch?v=pA6CGuXEKtQ)
- [Смартконтракти: блокчейн-технологія, яка замінить юристів](https://blockgeeks.com/guides/smart-contracts/)
- [Смартконтракти для розробників](/developers/docs/smart-contracts/)
- [Навчіться створювати смартконтракти](/developers/learning-tools/)
- [Освоєння Ethereum: що таке смартконтракт?](https://github.com/ethereumbook/ethereumbook/blob/develop/07smart-contracts-solidity.asciidoc#what-is-a-smart-contract)
